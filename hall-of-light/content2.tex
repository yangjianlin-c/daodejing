\section{九針十二原第一}

黃帝問於岐伯曰：餘子萬民，養百姓，而收租稅。余哀其不給，而屬有疾病。余欲勿使被毒藥，無用砭石，欲以微針通其經脈，調其血氣，營其逆順出入之會。令可傳於後世，必明為之法。令終而不滅，久而不絕，易用難忘，為之經紀。異其章，別其表裡，為之終始。令各有形，先立針經，願聞其情。
岐伯答曰：臣請推而次之，令有綱紀，始於一，終於九焉。請言其道。小針之要，易陳而難入，粗守形，上守神，神乎神，客在門，未睹其疾，惡知其原。刺之微，在速遲，粗守關，上守機，機之動，不離其空，空中之機，清靜而微，其來不可逢，其往不可追。知機之道者，不可掛以發，不知機道，叩之不發。知其往來，要與之期，粗之暗乎，妙哉，工獨有之。往者為逆，來者為順，明知逆順，正行無問。逆而奪之，惡得無虛，追而濟之，惡得無實，迎之隨之，以意和之，針道畢矣。
凡用針者，虛則實之，滿則洩之，宛陳則除之，邪勝則虛之。大要曰：徐而疾則實，疾而徐則虛。言實與虛，若有若無，察後與先，若存若亡，為虛與實，若得若失。虛實之要，九針最妙，補瀉之時，以針為之。瀉曰：必持內之，放而出之，排陽得針，邪氣得洩。按而引針，是謂內溫，血不得散，氣不得出也。補曰隨之，隨之意若妄之，若行若按，如蚊虻止，如留如還，去如弦絕，令左屬右，其氣故止，外門已閉，中氣乃實，必無留血，急取誅之。持針之道，堅者為寶，正指直刺，無針左右，神在秋毫，屬意病者，審視血脈者，刺之無殆。方刺之時，必在懸陽，及與兩衛，神屬勿去，知病存亡。血脈者，在腧橫居，視之獨澄，切之獨堅。
九針之名，各不同形：一曰鑱針，長一寸六分；二曰員針，長一寸六分；三曰鍉(di2)針，長三寸半；四曰鋒針，長一寸六分；五曰鈹針，長四寸，廣二分半；六曰員利針，長一寸六分；七曰毫針，長三寸六分；八曰長針，長七寸；九曰大針，長四寸。鑱針者，頭大末銳，去瀉陽氣。員針者，針如卵形，揩摩分間，不得傷肌肉，以瀉分氣。鍉針者，鋒如黍粟之銳，主按脈勿陷，以致其氣。鋒針者，刃三隅，以發錮疾。鈹針者，末如劍鋒，以取大膿。員利針者，大如氂，且員且銳，中身微大，以取暴氣。毫針者，尖如蚊虻喙，靜以徐往，微以久留之而養，以取痛痹。長針者，鋒利身薄，可以取遠痹。大針者，尖如梃，其鋒微員，以瀉機關之水也。九針畢矣。
夫氣之在脈也，邪氣在上，濁氣在中，清氣在下。故針陷脈則邪氣出，針中脈則濁氣出，針太深則邪氣反沉，病益。故曰：皮肉筋脈各有所處，病各有所宜，各不同形，各以任其所宜。無實無虛，損不足而益有餘，是謂甚病，病益甚。取五脈者死，取三脈者恇；奪陰者死，奪陽者狂，針害畢矣。刺之而氣不至，無問其數；刺之而氣至，乃去之，勿復針。針各有所宜，各不同形，各任其所為。刺之要，氣至而有效，效之信，若風之吹雲，明乎若見蒼天，刺之道畢矣。
黃帝曰：願聞五藏六府所出之處。岐伯曰：五藏五腧，五五二十五腧；六府六腧，六六三十六腧。經脈十二，絡脈十五，凡二十七氣，以上下，所出為井，所溜為滎，所注為腧，所行為經，所入為合，二十七氣所行，皆在五腧也。節之交，三百六十五會，知其要者，一言而終，不知其要，流散無窮。所言節者，神氣之所遊行出入也，非皮肉筋骨也。觀其色，察其目，知其散復；一其形，聽其動靜，知其邪正。右主推之，左持而御之，氣至而去之。凡將用針，必先診脈，視氣之劇易，乃可以治也。五藏之氣已絕於內，而用針者反實其外，是謂重竭，重竭必死，其死也靜，治之者，輒反其氣，取腋與膺；五藏之氣已絕於外，而用針者反實其內，是謂逆厥，逆厥則必死，其死也躁，治之者，反取四末。刺之害中而不去，則精洩；害中而去，則致氣。精洩則病益甚而恇，致氣則生為癰瘍。
五藏有六府，六府有十二原，十二原出於四關，四關主治五藏。五藏有疾，當取之十二原。十二原者，五藏之所以稟三百六十五節氣味也。五藏有疾也，應出十二原，而原各有所出，明知其原，睹其應，而知五藏之害矣。陽中之少陰，肺也，其原出於太淵，太淵二。陽中之太陽，心也，其原出於大陵，大陵二。陰中之少陽，肝也，其原出於太沖，太沖二。陰中之至陰，脾也，其原出於太白，太白二。陰中之太陰，腎也，其原出於太溪，太溪二。膏之原，出於鳩尾，鳩尾一。肓之原，出於脖胦，脖胦一。凡此十二原者，主治五藏六府之有疾者也。脹取三陽，飧洩取三陰。
今夫五藏之有疾也，譬猶刺也，猶污也，猶結也，猶閉也。刺雖久，猶可拔也；污雖久，猶可雪也；結雖久，猶可解也；閉雖久，猶可決也。或言久疾之不可取者，非其說也。夫善用針者，取其疾也，猶拔刺也，猶雪污也，猶解結也，猶決閉也。疾雖久，猶可畢也。言不可治者，未得其術也。刺諸熱者，如以手探湯；刺寒清者，如人不欲行。陰有陽疾者，取之下陵三里，正往無殆，氣下乃止，不下復始也。疾高而內者，取之陰之陵泉；疾高而外者，取之陽之陵泉也。



\section{本輸第二}

黃帝問於岐伯曰：凡刺之道，必通十二經絡之所終始，絡脈之所別處，五輸之所留，六府之所與合，四時之所出入，五藏之所溜處，闊數之度，淺深之狀，高下所至。願聞其解。

岐伯曰：請言其次也。肺出於少商，少商者，手大指端內側也，為井木；溜於魚際，魚際者，手魚也，為滎；注於太淵，太淵，魚後一寸陷者中也，為腧；行於經渠，經渠，寸口中也，動而不居，為經；入於尺澤，尺澤，肘中之動脈也，為合，手太陰經也。心出於中沖，中沖，手中指之端也，為井木；溜於勞宮，勞宮，掌中中指本節之內間也，為滎；注於大陵，大陵，掌後兩骨之間方下者也，為腧；行於間使，間使之道，兩筋之間，三寸之中也，有過則至，無過則止，為經；入於曲澤，曲澤，肘內廉下陷者之中也，屈而得之，為合，手少陰也。肝出於大敦，大敦者，足大指之端及三毛之中也，為井木；溜於行間，行間，足大指間也，為滎；注於太沖，太沖，行間上二寸陷者之中也，為腧；行於中封，中封，內踝之前一寸半，陷者之中，使逆則宛，使和則通，搖足而得之，為經；入於曲泉，輔骨之下，大筋之上也，屈膝而得之，為合，足厥陰也。脾出於隱白，隱白者，足大指之端內側也，為井木；溜於大都，大都，本節之後，下陷者之中也，為滎；注於太白，太白，腕骨之下也，為腧；行於商丘，商丘，內踝之下，陷者之中也，為經；入於陰之陵泉，陰之陵泉，輔骨之下，陷者之中也，伸而得之，為合，足太陰也。腎出於湧泉，湧泉者，足心也，為井木；溜於然谷，然谷，然骨之下者也，為滎；注於太溪，太溪內踝之後，跟骨之上陷中者也，為腧；行於復留，復留，上內踝二寸，動而不休，為經；入於陰谷，陰谷，輔骨之後，大筋之下，小筋之上也，按之應手，屈膝而得之，為合，足少陰經也。
膀胱出於至陰，至陰者，足小指之端也，為井金；溜於通谷，通谷，本節之前外側也，為滎；注於束骨，束骨，本節之後，陷者中也，為腧；過於京骨，京骨，足外側大骨之下，為原；行於崑崙，崑崙，在外踝之後，跟骨之上，為經；入於委中，委中，膕中央，為合，委而取之，足太陽也。膽出於竅陰，竅陰者，足小指次指之端也，為井金；溜於俠溪，俠溪，足小指次指之間也，為滎；注於臨泣，臨泣，上行一寸半陷者中也，為腧；過於丘墟，丘墟，外踝之前下，陷者中也，為原；行於陽輔，陽輔，外踝之上，輔骨之前，及絕骨之端也，為經；入於陽之陵泉，陽之陵泉，在膝外陷者中也，為合，伸而得之，足少陽也。胃出於厲兌，厲兌者，足大指內次指之端也，為井金；溜於內庭，內庭，次指外間也，為滎；注於陷谷，陷谷者，上中指內間上行二寸陷者中也，為腧；過於沖陽，沖陽，足跗上五寸陷者中也，為原，搖足而得之；行於解溪，解溪，上衝陽一寸半陷者中也，為經；入於下陵，下陵，膝下三寸，胻骨外三里也，為合；復下三里三寸為巨虛上廉，復下上廉三寸為巨虛下廉也，大腸屬上，小腸屬下，足陽明胃脈也，大腸小腸，皆屬於胃，是足陽明也。三焦者，上合手少陽，出於關沖，關沖者，手小指次指之端也，為井金；溜於液門，液門，小指次指之間也，為滎；注於中渚，中渚，本節之後陷者中也，為腧；過於陽池，陽池，在腕上陷者之中也，為原；行於支溝，支溝，上腕三寸，兩骨之間陷者中也，為經；入於天井，天井，在肘外大骨之上陷者中也，為合，屈肘乃得之；三焦下腧，在於足大指之前，少陽之後，出於膕中外廉，名曰委陽，是太陽絡也。手少陽經也。三焦者，足少陽太陰之所將，太陽之別也，上踝五寸，別入貫腨腸，出於委陽，並太陽之正，入絡膀胱，約下焦，實則閉癃，虛則遺溺，遺溺則補之，閉癃則瀉之。手太陽小腸者，上合手太陽，出於少澤，少澤，小指之端也，為井金；溜於前谷，前谷，在手外廉本節前陷者中也，為滎；注於後溪，後溪者，在手外側本節之後也，為腧；過於腕骨，腕骨，在手外側腕骨之前，為原；行於陽谷，陽谷，在銳骨之下陷者中也，為經；入於小海，小海，在肘內大骨之外，去端半寸陷者中也，伸臂而得之，為合，手太陽經也。大腸上合手陽明，出於商陽，商陽，大指次指之端也，為井金；溜於本節之前二間，為滎；注於本節之後三間，為腧；過於合谷，合谷，在大指岐骨之間，為原；行於陽溪，陽溪，在兩筋間陷者中也，為經；入於曲池，在肘外輔骨陷者中，屈臂而得之，為合，手陽明也。是謂五藏六府之腧，五五二十五腧，六六三十六腧也。六府皆出足之三陽，上合於手者也。

缺盆之中，任脈也，名曰天突，一。次任脈側之動脈，足陽明也，名曰人迎，二。次脈手陽明也，名曰扶突，三。次脈手太陽也，名曰天窗，四。次脈足少陽也，名曰天容，五。次脈手少陽也，名曰天牖，六。次脈足太陽也，名曰天柱，七。次脈頸中央之脈，督脈也，名曰風府。腋內動脈，手太陰也，名曰天府。腋下三寸，手心主也，名曰天池。刺上關者，呿不能欠；刺下關者，欠不能呿。刺犢鼻者，屈不能伸；刺兩關者，伸不能屈。

足陽明挾喉之動脈也，其腧在膺中。手陽明次在其腧外，不至曲頰一寸。手太陽當曲頰。足少陽在耳下曲頰之後。手少陽出耳後，上加完骨之上。足太陽挾項大筋之中髮際。陰尺動脈在五里，五腧之禁也。

肺合大腸，大腸者，傳道之府。心合小腸，小腸者，受盛之府。肝合膽，膽者，中精之府。脾合胃，胃者，五穀之府。腎合膀胱，膀胱者，津液之府也。少陽屬腎，腎上連肺，故將兩藏。三焦者，中瀆之府也，水道出焉，屬膀胱，是孤之府也，是六府之所與合者。

春取絡脈諸滎大經分肉之間，甚者深取之，間者淺取之。夏取諸腧孫絡肌肉皮膚之上。秋取諸合，余如春法。冬取諸井諸腧之分，欲深而留之。此四時之序，氣之所處，病之所舍，藏之所宜。轉筋者，立而取之，可令遂已。痿厥者，張而刺之，可令立快也。



\section{小針解第三}

所謂易陳者，易言也。難入者，難著於人也。粗守形者，守刺法也。上守神者，守人之血氣有餘不足，可補瀉也。神客者，正邪其會也。神者，正氣也。客者，邪氣也。在門者，邪循正氣之所出入也。未睹其疾者，先知邪正何經之疾也。惡知其原者，先知何經之病所取之處也。刺之微在數遲者，徐疾之意也。粗守關者，守四支而不知血氣正邪之往來也。上守機者，知守氣也。機之動不離其空中者，知氣之虛實，用針之徐疾也。空中之機清淨以微者，針以得氣，密意守氣勿失也。其來不可逢者，氣盛不可補也。其往不可追者，氣虛不可瀉也。不可掛以發者，言氣易失也。扣之不發者，言不知補瀉之意也，血氣已盡而氣不下也。知其往來者，知氣之逆順盛虛也。要與之期者，知氣之可取之時也。粗之暗者，冥冥不知氣之微密也。妙哉！工獨有之者，盡知針意也。往者為逆者，言氣之虛而小，小者逆也。來者為順者，言形氣之平，平者順也。明知逆順，正行無問者，言知所取之處也。迎而奪之者，瀉也。追而濟之者，補也。

所謂虛則實之者，氣口虛而當補之也。滿則洩之者，氣口盛而當瀉之也。宛陳則除之者，去血脈也。邪勝則虛之者，言諸經有盛者，皆瀉其邪也。徐而疾則實者，言徐內而疾出也。疾而徐則虛者，言疾內而徐出也。言實與虛若有若無者，言實者有氣，虛者無氣也。察後與先若亡若存者，言氣之虛實，補瀉之先後也，察其氣之已下與常存也。為虛與實若得若失者，言補者佖然若有得也，瀉則怳然若有失也。

夫氣之在脈也，邪氣在上者，言邪氣之中人也高，故邪氣在上也。濁氣在中者，言水谷皆入於胃，其精氣上注於肺，濁溜於腸胃，言寒溫不適，飲食不節，而病生於腸胃，故命曰濁氣在中也。清氣在下者，言清濕地氣之中人也，必從足始，故曰清氣在下也。針陷脈則邪氣出者，取之上。針中脈則濁氣出者，取之陽明合也。針太深則邪氣反沉者，言淺浮之病，不欲深刺也，深則邪氣從之入，故曰反沉也。皮肉筋脈各有所處者，言經絡各有所主也。取五脈者死，言病在中，氣不足，但用針盡大瀉其諸陰之脈也。取三陽之脈者，唯言盡瀉三陽之氣，令病人恇然不復也。奪陰者死，言取尺之五里五往者也。奪陽者狂，正言也。

睹其色、察其目、知其散復、一其形、聽其動靜者，言上工知相五色於目，有知調尺寸大小緩急滑澀，以言所病也。知其邪正者，知論虛邪與正邪之風也。右主推之、左持而御之者，言持針而出入也。氣至而去之者，言補瀉氣調而去之也。調氣在於終始一者，持心也。節之交三百六十五會者，絡脈之滲灌諸節者也。所謂五藏之氣已絕於內者，脈口氣內絕不至，反取其外之病處與陽經之合，有留針以致陽氣，陽氣至則內重竭，重竭則死矣，其死也無氣以動，故靜。所謂五藏之氣已絕於外者，脈口氣外絕不至，反取其四末之輸，有留針以致其陰氣，陰氣至則陽氣反入，入則逆，逆則死矣，其死也陰氣有餘，故躁。所以察其目者，五藏使五色循明，循明則聲章，聲章者，則言聲與平生異也。




\section{邪氣藏府病形第四}

黃帝問於岐伯曰：邪氣之中人也奈何？岐伯答曰：邪氣之中人高也。黃帝曰：高下有度乎？岐伯曰：身半已上者，邪中之也；身半已下者，濕中之也。故曰，邪之中人也，無有常，中於陰則溜於府，中於陽則溜於經。黃帝曰：陰之與陽也，異名同類，上下相會，經絡之相貫，如環無端。邪之中人，或中於陰，或中於陽，上下左右，無有恆常，其故何也？岐伯曰：諸陽之會，皆在於面。中人也方乘虛時，及新用力，若飲食汗出腠理開，而中於邪。中於面則下陽明，中於項則下太陽，中於頰則下少陽，其中於膺背兩脅亦中其經。黃帝曰：其中於陰奈何？岐伯答曰：中於陰者，當從臂胻始。夫臂與胻，其陰皮薄，其肉淖澤，故俱受於風，獨傷其陰。黃帝曰：此故傷其藏乎？岐伯答曰：身之中於風也，不必動藏。故邪入於陰經，則其藏氣實，邪氣入而不能客，故還之於府。故中陽則溜於經，中陰則溜於府。黃帝曰：邪之中人藏奈何？岐伯曰：愁憂恐懼則傷心。形寒寒飲則傷肺，以其兩寒相感，中外皆傷，故氣逆而上行。有所墮墜，惡血留內，若有所大怒，氣上而不下，積於脅下，則傷肝。有所擊僕，若醉入房，汗出當風，則傷脾。有所用力舉重，若入房過度，汗出浴水，則傷腎。黃帝曰：五藏之中風奈何？岐伯曰：陰陽俱感，邪乃得往。黃帝曰：善哉。

帝問於岐伯曰：首面與身形也，屬骨連筋，同血合於氣耳。天寒則裂地凌冰，其卒寒或手足懈惰，然而其面不衣何也？岐伯答曰：十二經脈，三百六十五絡，其血氣皆上於面而走空竅，其精陽氣上走於目而為睛，其彆氣走於耳而為聽，其宗氣上出於鼻而為臭，其濁氣出於胃，走唇舌而為味。其氣之津液皆上熏於面，而皮又厚，其肉堅，故天氣甚寒不能勝之也。

黃帝曰：邪之中人，其病形何如？岐伯曰：虛邪之中身也，灑淅動形。正邪之中人也微，先見於色，不如於身，若有若無，若亡若存，有形無形，莫知其情。黃帝曰：善哉。

黃帝問於岐伯曰：余聞之，見其色，知其病，命曰明；按其脈，知其病，命曰神；問其病，知其處，命曰工。余願聞見而知之，按而得之，問而極之，為之奈何？岐伯答曰：夫色脈與尺之相應也，如桴鼓影響之相應也，不得相失也，此亦本末根葉之出候也，故根死則葉枯矣。色脈形肉不得相失也，故知一則為工，知二則為神，知三則神且明矣。黃帝曰：願卒聞之。岐伯答曰：色青者，其脈弦也；赤者，其脈鉤也；黃者，其脈代也；白者，其脈毛；黑者，其脈石。見其色而不得其脈，反得其相勝之脈，則死矣；得其相生之脈，則病已矣。黃帝問於岐伯曰：五藏之所生，變化之病形，何如？岐伯答曰：先定其五色五脈之應，其病乃可別也。黃帝曰：色脈已定，別之奈何？岐伯曰：調其脈之緩、急、小、大、滑、澀，而病變定矣。黃帝曰：調之奈何？岐伯答曰：脈急者，尺之皮膚亦急；脈緩者，尺之皮膚亦緩；脈小者，尺之皮膚亦減而少氣；脈大者，尺之皮膚亦賁而起；脈滑者，尺之皮膚亦滑；脈澀者，尺之皮膚亦澀。凡此變者，有微有甚。故善調尺者，不待於寸，善調脈者，不待於色。能參合而行之者，可以為上工，上工十全九；行二者，為中工，中工十全七；行一者，為下工，下工十全六。

黃帝曰：請問脈之緩、急、小、大、滑、澀之病形何如？岐伯曰：臣請言五藏之病變也。心脈急甚者為瘛瘲；微急為心痛引背，食不下。緩甚為狂笑；微緩為伏梁，在心下，上下行，時唾血。大甚為喉吤，微大為心痹引背，善淚出。小甚為善噦，微小為消癉。滑甚為善渴；微滑為心疝引臍，小腹鳴。澀甚為瘖；微澀為血溢，維厥，耳鳴，顛疾。

肺脈急甚為癲疾；微急為肺寒熱，怠惰，咳唾血，引腰背胸，若鼻息肉不通。緩甚為多汗；微緩為痿瘻，偏風，頭以下汗出不可止。大甚為脛腫；微大為肺痹引胸背，起惡日光。小甚為洩，微小為消癉。滑甚為息賁上氣，微滑為上下出血。澀甚為嘔血；微澀為鼠瘻，在頸支腋之間，下不勝其上，其應善（疒峻-山）矣。

肝脈急甚者為惡言；微急為肥氣在脅下，若覆杯。緩甚為善嘔，微緩為水瘕痹也。大甚為內癰，善嘔衄，微大為肝痹陰縮，咳引小腹。小甚為多飲，微小為消癉。滑甚為憒疝，微滑為遺溺。澀甚為溢飲，微澀為瘈攣筋痹。

脾脈急甚為瘈瘲；微急為膈中，食飲入而還出，後沃沫。緩甚為痿厥；微緩為風痿，四肢不用，心慧然若無病。大甚為擊僕；微大為疝氣，腹裡大膿血，在腸胃之外。小甚為寒熱，微小為消癉。滑甚為（疒貴）癃，微滑為蟲毒蛕蠍蛸腹熱。澀甚為腸（疒貴）；微澀為內（疒貴），多下膿血。

腎脈急甚為骨癲疾；微急為沉厥奔豚，足不收，不得前後。緩甚為折脊；微緩為洞，洞者，食不化，下嗌還出。大甚為陰痿；微大為石水，起臍以下至小腹腄腄然，上至胃脘，死不治。小甚為洞洩，微小為消癉。滑甚為癃（疒貴）；微滑為骨痿，坐不能起，起則目無所見。澀甚為大癰，微澀為不月沉痔。

黃帝曰：病之六變者，刺之奈何？岐伯答曰：諸急者多寒；緩者多熱；大者多氣少血；小者血氣皆少；滑者陽氣盛，微有熱；澀者多血少氣，微有寒。是故刺急者，深內而久留之。刺緩者，淺內而疾髮針，以去其熱。刺大者，微瀉其氣，無出其血。刺滑者，疾髮針而淺內之，以瀉其陽氣而去其熱。刺澀者，必中其脈，隨其逆順而久留之，必先按而循之，已髮針，疾按其痏，無令其血出，以和其脈。諸小者，陰陽形氣俱不足，勿取以針，而調以甘藥也。

黃帝曰：余聞五藏六府之氣，滎輸所入為合，令何道從入，入安連過，願聞其故。岐伯答曰：此陽脈之別入於內，屬於府者也。黃帝曰：滎輸與合，各有名乎？岐伯答曰：滎輸治外經，合治內府。黃帝曰：治內府奈何？岐伯曰：取之於合。黃帝曰：合各有名乎？岐伯答曰：胃合於三里，大腸合入於巨虛上廉，小腸合入於巨虛下廉，三焦合入於委陽，膀胱合入於委中央，膽合入於陽陵泉。黃帝曰：取之奈何？岐伯答曰：取之三里者，低跗；取之巨虛者，舉足；取之委陽者，屈伸而索之；委中者，屈而取之；陽陵泉者，正豎膝予之齊下至委陽之陽取之。取諸外經者，揄申而從之。

黃帝曰：願聞六府之病。岐伯答曰：面熱者足陽明病，魚絡血者手陽明病，兩跗之上脈豎陷者足陽明病，此胃脈也。大腸病者，腸中切痛而鳴濯濯，冬日重感於寒即洩，當臍而痛，不能久立，與胃同候，取巨虛上廉。胃病者，腹（月真）脹，胃脘當心而痛，上支兩脅，膈咽不通，飲食不下，取之三里也。小腸病者，小腹痛，腰脊控睾而痛，時窘之後，當耳前熱。若寒甚，若獨肩上熱甚，及手小指次指之間熱，若脈陷者，此其候也，手太陽病也，取之巨虛下廉。三焦病者，腹氣滿，小腹尤堅，不得小便，窘急，溢則水，留即為脹，候在足太陽之外大絡，大絡在太陽少陽之間，亦見於脈，取委陽。膀胱病者，小腹偏腫而痛，以手按之，即欲小便而不得，肩上熱若脈陷，及足小指外廉及脛踝後皆熱若脈陷，取委中央。膽病者，善太息，口苦，嘔宿汁，心下澹澹，恐人將捕之，嗌中吤吤然，數唾，在足少陽之本末，亦視其脈之陷下者灸之，其寒熱者取陽陵泉。黃帝曰：刺之有道乎？岐伯答曰：刺此者，必中氣穴，無中肉節，中氣穴則針染於巷，中肉節即皮膚痛，補瀉反則病益篤。中筋則筋緩，邪氣不出，與其真相搏，亂而不去，反還內著，用針不審，以順為逆也。




\section{根結第五}

岐伯曰：天地相感，寒暖相移，陰陽之道，孰少孰多？陰道偶，陽道奇，發於春夏，陰氣少，陽氣多，陰陽不調，何補何瀉？發於秋冬，陽氣少，陰氣多，陰氣盛而陽氣衰，故莖葉枯槁，濕雨下歸，陰陽相移，何瀉何補？奇邪離經，不可勝數，不知根結，五藏六府，折關敗樞，開合而走，陰陽大失，不可復取。九針之玄，要在終始，故能知終始，一言而畢，不知終始，針道咸絕。

太陽根於至陰，結於命門，命門者目也。陽明根於厲兌，結於顙大，顙大者鉗耳也。少陽根於竅陰，結於窗籠，窗籠者耳中也。太陽為開，陽明為合，少陽為樞。故開折則肉節瀆而暴病起矣，故暴病者取之太陽，視有餘不足，瀆者皮肉宛膲而弱也。合折則氣無所止息而痿疾起矣，故痿疾者取之陽明，視有餘不足，無所止息者，真氣稽留，邪氣居之也。樞折即骨繇而不安於地，故骨繇者取之少陽，視有餘不足，骨繇者節緩而不收也，所謂骨繇者搖故也，當窮其本也。太陰根於隱白，結於太倉。少陰根於湧泉，結於廉泉。厥陰根於大敦，結於玉英，絡於羶中。太陰為開，厥陰為合，少陰為樞。故開折則倉廩無所輸膈洞，膈洞者取之太陰，視有餘不足，故開折者氣不足而生病也。合折即氣絕而喜悲，悲者取之厥陰，視有餘不足。樞折則脈有所結而不通，不通者取之少陰，視有餘不足，有結者皆取之不足。

足太陽根於至陰，溜於京骨，注於崑崙，入於天柱、飛揚也。足少陽根於竅陰，溜於丘墟，注於陽輔，入於天容、光明也。足陽明根於厲兌，溜於沖陽，注於下陵，入於人迎、豐隆也。手太陽根於少澤，溜於陽谷，注於少海，入於天窗、支正也。手少陽根於關沖，溜於陽池，注於支溝，入於天牖、外關也。手陽明根於商陽，溜於合谷，注於陽溪，入於扶突、偏歷也。此所謂十二經者，盛絡皆當取之。

一曰一夜五十營，以營五藏之精，不應數者，名曰狂生。所謂五十營者，五藏皆受氣。持其脈口，數其至也，五十動而不一代者，五藏皆受氣；四十動一代者，一藏無氣；三十動一代者，二藏無氣；二十動一代者，三藏無氣；十動一代者，四藏無氣；不滿十動一代者，五藏無氣。予之短期，要在終始。所謂五十動而不一代者，以為常也，以知五藏之期。予之短期者，乍數乍疏也。

黃帝曰：逆順五體者，言人骨節之小大，肉之堅脆，皮之厚薄，血之清濁，氣之滑澀，脈之長短，血之多少，經絡之數，余已知之矣，此皆布衣匹夫之士也。夫王公大人，血食之君，身體柔脆，肌肉軟弱，血氣慓悍滑利，其刺之徐疾淺深多少，可得同之乎？岐伯答曰：膏梁菽藿之味，何可同也。氣滑即出疾，其氣澀則出遲，氣悍則針小而入淺，氣澀則針大而入深，深則欲留，淺則欲疾。以此觀之，刺布衣者深以留之，刺大人者微以徐之，此皆因氣慓悍滑利也。

黃帝曰：形氣之逆順奈何？岐伯曰：形氣不足，病氣有餘，是邪勝也，急瀉之。形氣有餘，病氣不足，急補之。形氣不足，病氣不足，此陰陽氣俱不足也，不可刺之，刺之則重不足，重不足則陰陽俱竭，血氣皆盡，五藏空虛，筋骨髓枯，老者絕滅，壯者不復矣。形氣有餘，病氣有餘，此謂陰陽俱有餘也，急瀉其邪，調其虛實。故曰有餘者瀉之，不足者補之，此之謂也。故曰刺不知逆順，真邪相搏。滿而補之，則陰陽四溢，腸胃充郭，肝肺內（月真），陰陽相錯。虛而瀉之，則經脈空虛，血氣竭枯，腸胃（亻聶）辟，皮膚薄著，毛腠夭膲，予之死期。故曰用針之要，在於知調陰與陽，調陰與陽，精氣乃光，合形與氣，使神內藏。故曰上工平氣，中工亂脈，下工絕氣危生。故曰下工不可不慎也。必審五藏變化之病，五脈之應，經絡之實虛，皮之柔粗，而後取之也。

\section{壽夭剛柔第六}

黃帝問於少師曰：余聞人之生也，有剛有柔，有弱有強，有短有長，有陰有陽，願聞其方。少師答曰：陰中有陰，陽中有陽，審知陰陽，刺之有方，得病所始，刺之有理，謹度病端，與時相應，內合於五藏六府，外合於筋骨皮膚。是故內有陰陽，外亦有陰陽。在內者，五藏為陰，六府為陽；在外者，筋骨為陰，皮膚為陽。故曰病在陰之陰者，刺陰之滎輸；病在陽之陽者，刺陽之合；病在陽之陰者，刺陰之經；病在陰之陽者，刺絡脈。故曰病在陽者命曰風，病在陰者命曰痹，陰陽俱病命曰風痹。病有形而不痛者，陽之類也；無形而痛者，陰之類也。無形而痛者，其陽完而陰傷之也，急治其陰，無攻其陽；有形而不痛者，其陰完而陽傷之也。急治其陽，無攻其陰。陰陽俱動，乍有形，乍無形，加以煩心，命曰陰勝其陽，此謂不表不裡，其形不久。

黃帝問於伯高曰：余聞形氣病之先後，外內之應奈何？伯高答曰：風寒傷形，憂恐忿怒傷氣。氣傷藏，乃病藏；寒傷形，乃應形；風傷筋脈，筋脈乃應。此形氣外內之相應也。黃帝曰：刺之奈何？伯高答曰：病九日者，三刺而已。病一月者，十刺而已。多少遠近，以此衰之。久痹不去身者，視其血絡，盡出其血。黃帝曰：外內之病，難易之治奈何？伯高答曰：形先病而未入藏者，刺之半其日；藏先病而形乃應者，刺之倍其日。此外內難易之應也。

黃帝問於伯高曰：余聞形有緩急，氣有盛衰，骨有大小，肉有堅脆，皮有厚薄，其以立壽夭奈何？伯高曰：形與氣相任則壽，不相任則夭。皮與肉相果則壽，不相果則夭。血氣經絡勝形則壽，不勝形則夭。黃帝曰：何謂形之緩急？伯高答曰：形充而皮膚緩者則壽，形充而皮膚急者則夭。形充而脈堅大者順也，形充而脈小以弱者氣衰，衰則危矣。若形充而顴不起者骨小，骨小而夭矣。形充而大肉（月囷）堅而有分者肉堅，肉堅則壽矣；形充而大肉無分理不堅者肉脆，肉脆則夭矣。此天之生命，所以立形定氣而視壽夭者。必明乎此立形定氣，而後以臨病人，決死生。黃帝曰：余聞壽夭，無以度之。伯高答曰：牆基卑，高不及其地者，不滿三十而死；其有因加疾者，不及二十而死也。黃帝曰：形氣之相勝，以立壽夭奈何？伯高答曰：平人而氣勝形者壽；病而形肉脫，氣勝形者死，形勝氣者危矣。
黃帝曰：余聞刺有三變，何謂三變？伯高答曰：有刺營者，有刺衛者，有刺寒痹之留經者。黃帝曰：刺三變者奈何？伯高答曰：刺營者出血，刺衛者出氣，刺寒痹者內熱。黃帝曰：營衛寒痹之為病奈何？伯高答曰：營之生病也，寒熱少氣，血上下行。衛之生病也，氣痛時來時去，怫愾賁響，風寒客於腸胃之中。寒痹之為病也，留而不去，時痛而皮不仁。黃帝曰：刺寒痹內熱奈何？伯高答曰：刺布衣者，以火焠之。刺大人者，以藥熨之。黃帝曰：藥熨奈何？伯高答曰：用淳酒二十斤，蜀椒一升，乾薑一斤，桂心一斤，凡四種，皆（口父）咀，漬酒中。用綿絮一斤，細白布四丈，並內酒中。置酒馬矢熅中，蓋封涂，勿使洩。五日五夜，出布綿絮，曝干之，干復漬，以盡其汁。每漬必晬其日，乃出干。干，並用滓與綿絮，復布為復巾，長六七尺，為六七巾。則用之生桑炭炙巾，以熨寒痹所刺之處，令熱入至於病所，寒復炙巾以熨之，三十遍而止。汗出以巾拭身，亦三十遍而止。起步內中，無見風。每刺必熨，如此病已矣，此所謂內熱也。




\section{官針第七}

凡刺之要，官針最妙。九針之宜，各有所為，長短大小，各有所施也，不得其用，病弗能移。疾淺針深，內傷良肉，皮膚為癰；病深針淺，病氣不瀉，支為大膿。病小針大，氣瀉太甚，疾必為害；病大針小，氣不洩瀉，亦復為敗。失針之宜，大者瀉，小者不移，已言其過，請言其所施。

病在皮膚無常處者，取以鑱針於病所，膚白勿取。病在分肉間，取以員針於病所。病在經絡痼痹者，取以鋒針。病在脈，氣少當補之者，取以針於井滎分輸。病為大膿者，取以鈹針。病痹氣暴發者，取以員利針。病痹氣痛而不去者，取以毫針。病在中者，取以長針。病水腫不能通關節者，取以大針。病在五藏固居者，取以鋒針，瀉於井滎分輸，取以四時。

凡刺有九，以應九變。一曰輸刺；輸刺者，刺諸經滎輸藏腧也。二曰遠道刺；遠道刺者，病在上，取之下，刺府腧也。三曰經刺；經刺者，刺大經之結絡經分也。四日絡刺；絡刺者，刺小絡之血脈也。五日分刺；分刺者，刺分肉之間也。六曰大瀉刺；大瀉刺者，刺大膿以鈹針也。七曰毛刺；毛刺者，刺浮痹皮膚也。八曰巨刺；巨刺者，左取右，右取左。九曰焠刺；焠刺者，刺燔針則取痹也。

凡刺有十二節，以應十二經。一曰偶刺；偶刺者，以手直心若背，直痛所，一刺前，一刺後，以治心痹，刺此者傍針之也。二曰報刺；報刺者，刺痛無常處也，上下行者，直內無拔針，以左手隨病所按之，乃出針復刺之也。三曰恢刺；恢刺者，直刺傍之，舉之前後，恢筋急，以治筋痹也。四曰齊刺；齊刺者，直入一，傍入二，以治寒氣小深者。或曰三刺；三刺者，治痹氣小深者也。五曰揚刺；揚刺者，正內一，傍內四，而浮之，以治寒氣之博大者也。六曰直針刺；直針刺者，引皮乃刺之，以治寒氣之淺者也。七曰輸刺；輸刺者，直入直出，稀髮針而深之，以治氣盛而熱者也。八曰短刺；短刺者，刺骨痹，稍搖而深之，致針骨所，以上下摩骨也。九曰浮刺；浮刺者，傍入而浮之，以治肌急而寒者也。十日陰刺；陰刺者，左右率刺之，以治寒厥，中寒厥，足踝後少陰也。十一曰傍針刺；傍針刺者，直刺傍刺各一，以治留痹久居者也。十二曰贊刺；贊刺者，直入直出，數髮針而淺之出血，是謂治癰腫也。

脈之所居深不見者刺之，微內針而久留之，以致其空脈氣也。脈淺者勿刺，按絕其脈乃刺之，無令精出，獨出其邪氣耳。所謂三刺則谷氣出者，先淺刺絕皮，以出陽邪；再刺則陰邪出者，少益深，絕皮致肌肉，未入分肉間也；已入分肉之間，則谷氣出。故刺法曰始刺淺之，以遂邪氣而來血氣；後刺深之，以致陰氣之邪；最後刺極深之，以下谷氣。此之謂也。故用針者，不知年之所加，氣之盛衰，虛實之所起，不可以為工也。

凡刺有五，以應五藏。一曰半刺；半刺者，淺內而疾髮針，無針傷肉，如拔毛狀，以取皮氣，此肺之應也。二曰豹文刺；豹文刺者，左右前後針之，中脈為故，以取經絡之血者，此心之應也。三曰關刺；關刺者，直刺左右，盡筋上，以取筋痹，慎無出血，此肝之應也，或曰淵刺，一曰豈刺。四曰合谷刺；合谷刺者，左右雞足，針於分肉之間，以取肌痹，此脾之應也。五曰輸刺；輸刺者，直入直出，深內之至骨，以取骨痺，此腎之應也。



\section{本神第八}

黃帝問於岐伯曰：凡刺之法，先必本於神。血、脈、營、氣、精神，此五藏之所藏也，至於淫泆離藏則精失、魂魄飛揚、志意恍亂、智慮去身者，何因而然乎？天之罪與？人之過乎？何謂德、氣、生、精、神、魂、魄、心、意、志、思、智、慮？請問其故。

岐伯答曰：天之在我者德也，地之在我者氣也，德流氣薄而生者也。故生之來謂之精，兩精相搏謂之神，隨神往來者謂之魂，並精而出入者謂之魄，所以任物者謂之心，心有所憶謂之意，意之所存謂之志，因志而存變謂之思，因思而遠慕謂之慮，因慮而處物謂之智。

故智者之養生也，必順四時而適寒暑，和喜怒而安居處，節陰陽而調剛柔，如是則僻邪不至，長生久視。是故怵惕思慮者則傷神，神傷則恐懼流淫而不止。因哀悲動中者，竭絕而失生。喜樂者，神憚散而不藏。愁憂者，氣閉塞而不行。盛怒者，迷惑而不治。恐懼者，神蕩憚而不收。

心怵惕思慮則傷神，神傷則恐懼自失，破（月囷）脫肉，毛悴色夭，死於冬。脾憂愁而不解則傷意，意傷則悗亂，四支不舉，毛悴色夭，死於春。肝悲哀動中則傷魂，魂傷則狂忘不精，不精則不正當人，陰縮而攣筋，兩脅骨不舉，毛悴色夭，死於秋。肺喜樂無極則傷魄，魄傷則狂，狂者意不存人，皮革焦，毛悴色夭，死於夏。腎盛怒而不止則傷志，志傷則喜忘其前言，腰脊不可以俯仰屈伸，毛卒色夭，死於季夏；恐懼而不解則傷精，精傷則骨痠痿厥，精時自下。是故五藏，主藏精者也，不可傷，傷則失守而陰虛，陰虛則無氣，無氣則死矣。是故用針者，察觀病人之態，以知精神魂魄之存亡得失之意，五者以傷，針不可以治之也。

肝藏血，血舍魂，肝氣虛則恐，實則怒。脾藏營，營舍意，脾氣虛則四支不用，五藏不安，實則腹脹經溲不利。心藏脈，脈舍神，心氣虛則悲，實則笑不休。肺藏氣，氣舍魄，肺氣虛則鼻塞不利少氣，實則喘喝胸盈仰息。腎藏精，精舍志，腎氣虛則厥，實則脹，五藏不安。必審五藏之病形，以知其氣之虛實，謹而調之也。




\section{終始第九}

凡刺之道，畢於終始，明知終始，五藏為紀，陰陽定矣。陰者主藏，陽者主府，陽受氣於四末，陰受氣於五藏。故瀉者迎之，補者隨之，知迎知隨，氣可令和。和氣之方，必通陰陽，五藏為陰，六府為陽，傳之後世，以血為盟，敬之者昌，慢之者亡，無道行私，必得夭殃。謹奉天道，請言終始，終始者，經脈為紀，持其脈口人迎，以知陰陽有餘不足，平與不平，天道畢矣。所謂平人者不病，不病者，脈口人迎應四時也，上下相應而俱往來也，六經之脈不結動也，本末寒溫之相守司也，形肉血氣必相稱也，是謂平人。少氣者，脈口人迎俱少而不稱尺寸也。如是者，則陰陽俱不足，補陽則陰竭，瀉陰則陽脫。如是者，可將以甘藥，不可飲以至劑。如此者弗灸，不已者因而瀉之，則五藏氣壞矣。

人迎一盛，病在足少陽，一盛而躁，病在手少陽。人迎二盛，病在足太陽，二盛而躁，病在手太陽。人迎三盛，病在足陽明，三盛而躁，病在手陽明。人迎四盛，且大且數，名曰溢陽，溢陽為外格。脈口一盛，病在足厥陰，厥陰一盛而躁，在手心主。脈口二盛，病在足少陰，二盛而躁，在手少陰。脈口三盛，病在足太陰，三盛而躁，在手太陰。脈口四盛，且大且數者，名曰溢陰，溢陰為內關，內關不通死不治。人迎與太陰脈口俱盛四倍以上，命曰關格，關格者與之短期。

人迎一盛，瀉足少陽而補足厥陰，二瀉一補，日一取之，必切而驗之，疏取之上，氣和乃止。人迎二盛，瀉足太陽，補足少陰，二瀉一補，二日一取之，必切而驗之，疏取之上，氣和乃止。人迎三盛，瀉足陽明而補足太陰，二瀉一補，日二取之，必切而驗之，疏取之上，氣和乃止。脈口一盛，瀉足厥陰而補足少陽，二補一瀉，日一取之，必切而驗之，疏而取之上，氣和乃止。脈口二盛，瀉足少陰而補足太陽，二補一瀉，二日一取之，必切而驗之，疏取之上，氣和乃止。脈口三盛，瀉足太陰而補足陽明，二補一瀉，日二取之，必切而驗之，疏而取之上，氣和乃止。所以日二取之者，陽明主胃，大富於谷氣，故可日二取之也。人迎與脈口俱盛三倍以上，命曰陰陽俱溢，如是者不開，則血脈閉塞，氣無所行，流淫於中，五藏內傷。如此者，因而灸之，則變易而為他病矣。

凡刺之道，氣調而止，補陰瀉陽，音氣益彰，耳目聰明，反此者血氣不行。所謂氣至而有效者，瀉則益虛，虛者脈大如其故而不堅也，堅如其故者，適雖言故，病未去也。補則益實，實者脈大如其故而益堅也，夫如其故而不堅者，適雖言快，病未去也。故補則實，瀉則虛，痛雖不隨針，病必衰去。必先通十二經脈之所生病，而後可得傳於終始矣。故陰陽不相移，虛實不相頃，取之其經。

凡刺之屬，三刺至谷氣，邪僻妄合，陰陽易居，逆順相反，沉浮異處，四時不得，稽留淫泆，須針而去。故一刺則陽邪出，再刺則陰邪出，三刺則谷氣至，谷氣至而止。所謂谷氣至者，已補而實，已瀉而虛，故以知谷氣至也。邪氣獨去者，陰與陽未能調，而病知愈也。故曰補則實，瀉則虛，痛雖不隨針，病必衰去矣。

陰盛而陽虛，先補其陽，後瀉其陰而和之。陰虛而陽盛，先補其陰，後瀉其陽而和之。三脈動於足大指之間，必審其實虛。虛而瀉之，是謂重虛，重虛病益甚。凡刺此者，以指按之，脈動而實且疾者疾瀉之，虛而徐者則補之，反此者病益甚。其動也，陽明在上，厥陰在中，少陰在下。膺腧中膺，背腧中背。肩膊虛者，取之上。重舌，刺舌柱以鈹針也。手屈而不伸者，其病在筋，伸而不屈者，其病在骨，在骨守骨，在筋守筋。補須一方實，深取之，稀按其痏，以極出其邪氣；一方虛，淺刺之，以養其脈，疾按其痏，無使邪氣得入。邪氣來也緊而疾，谷氣來也徐而和。脈實者，深刺之，以洩其氣；脈虛者，淺刺之，使精氣無得出，以養其脈，獨出其邪氣。

刺諸痛者，其脈皆實。故曰：從腰以上者，手太陰陽明皆主之；從腰以下者，足太陰陽明皆主之。病在上者下取之，病在下者高取之，病在頭者取之足，病在足者取之膕。病生於頭者頭重，生於手者臂重，生於足者足重，治病者先刺其病所從生者也。

春氣在毛，夏氣在皮膚，秋氣在分肉，冬氣在筋骨，刺此病者，各以其時為齊。故刺肥人者，以秋冬之齊；刺瘦人者，以春夏之齊。

病痛者陰也，痛而以手按之不得者陰也，深刺之。病在上者陽也，病在下者陰也。癢者陽也，淺刺之。病先起陰者，先治其陰而後治其陽；病先起陽者，先治其陽而後治其陰。

刺熱厥者，留針反為寒；刺寒厥者，留針反為熱。刺熱厥者，二陰一陽；刺寒厥者，二陽一陰。所謂二陰者，二刺陰也；一陽者，一刺陽也。久病者邪氣入深，刺此病者，深內而久留之，間日而復刺之，必先調其左右，去其血脈，刺道畢矣。

凡刺之法，必察其形氣，形肉未脫，少氣而脈又躁，躁厥者，必為繆刺之，散氣可收，聚氣可布。深居靜處，佔神往來，閉戶塞牖，魂魄不散，專意一神，精氣之分，毋聞人聲，以收其精，必一其神，令志在針，淺而留之，微而浮之，以移其神，氣至乃休。男內女外，堅拒勿出，謹守勿內，是謂得氣。
凡刺之禁：新內勿刺，新刺勿內。已醉勿刺，已刺勿醉。新怒勿刺，已刺勿怒。新勞勿刺，已刺勿勞。已飽勿刺，已刺勿飽。已飢勿刺，已刺勿飢。已渴勿刺，已刺勿渴。大驚大恐，必定其氣，乃刺之。乘車來者，臥而休之，如食頃乃刺之。出行來者，坐而休之，如行十里頃乃刺之。凡此十二禁者，其脈亂氣散，逆其營衛，經氣不次，因而刺之，則陽病入於陰，陰病出為陽，則邪氣復生，粗工勿察，是謂伐身，形體淫泆，乃消腦髓，津液不化，脫其五味，是謂失氣也。

太陽之脈，其終也，戴眼反折瘛瘲，其色白，絕皮乃絕汗，絕汗則終矣。少陽終者，耳聾，百節盡縱，目系絕，目系絕一日半則死矣，其死也，色青白乃死。陽明終者，口目動作，喜驚妄言，色黃，其上下之經盛而不行則終矣。少陰終者，面黑齒長而垢，腹脹閉塞，上下不通而終矣。厥陰終者，中熱嗌干，喜溺心煩，甚則舌卷卵上縮而終矣。太陰終者，腹脹閉不得息，氣噫善嘔，嘔則逆，逆則面赤，不逆則上下不通，上下不通則面黑皮毛燋而終矣。

\section{經脈第十}

雷公問於黃帝曰：禁脈之言，凡刺之理，經脈為始，營其所行，制其度量，內次五藏，外別六府，願盡聞其道。黃帝曰：人始生，先成精，精成而腦髓生，骨為干，脈為營，筋為剛，肉為牆，皮膚堅而毛髮長，谷入於胃，脈道以通，血氣乃行。雷公曰：願卒聞經脈之始生。黃帝曰：經脈者，所以能決死生，處百病，調虛實，不可不通。

肺手太陰之脈，起於中焦，下絡大腸，還循胃口，上膈屬肺，從肺系橫出腋下，下循臑內，行少陰心主之前，下肘中，循臂內上骨下廉，入寸口，上魚，循魚際，出大指之端；其支者，從腕後直出次指內廉，出其端。是動則病肺脹滿膨膨而喘咳，缺盆中痛，甚則交兩手而瞀，此為臂厥。是主肺所生病者，咳，上氣喘渴，煩心胸滿，臑臂內前廉痛厥，掌中熱。氣盛有餘，則肩背痛風寒，汗出中風，小便數而欠。氣虛則肩背痛寒，少氣不足以息，溺色變。為此諸病，盛則瀉之，虛則補之，熱則疾之，寒則留之，陷下則灸之，不盛不虛，以經取之。盛者寸口大三倍於人迎，虛者則寸口反小於人迎也。
大腸手陽明之脈，起於大指次指之端，循指上廉，出合谷兩骨之間，上入兩筋之中，循臂上廉，入肘外廉，上臑外前廉，上肩，出髃骨之前廉，上出於柱骨之會上，下入缺盆絡肺，下膈屬大腸；其支者，從缺盆上頸貫頰，入下齒中，還出挾口，交人中，左之右，右之左，上挾鼻孔。是動則病齒痛頸腫。是主津液所生病者，目黃口乾，鼽衄，喉痹，肩前臑痛，大指次指痛不用。氣有餘則當脈所過者熱腫，虛則寒慄不復。為此諸病，盛則瀉之，虛則補之，熱則疾之，寒則留之，陷下則灸之，不盛不虛，以經取之。盛者人迎大三倍於寸口，虛者人迎反小於寸口也。

胃足陽明之脈，起於鼻之交頞中，旁納太陽之脈，下循鼻外，入上齒中，還出挾口環唇，下交承漿，卻循頤後下廉，出大迎，循頰車，上耳前，過客主人，循髮際，至額顱；其支者，從大迎前下人迎，循喉嚨，入缺盆，下膈屬胃絡脾；其直者，從缺盆下乳內廉，下挾臍，入氣街中；其支者，起於胃口，下循腹裡，下至氣街中而合，以下髀關，抵伏兔，下膝臏中，下循脛外廉，下足跗，入中指內間；其支者，下廉三寸而別，下入中指外間；其支者，別跗上，入大指間，出其端。是動則病灑灑振寒，善呻數欠顏黑，病至則惡人與火，聞木聲則惕然而驚，心欲動，獨閉戶塞牖而處，甚則欲上高而歌，棄衣而走，賁響腹脹，是為骭厥。是主血所生病者，狂瘧溫淫汗出，鼽衄，口喎唇胗，頸腫喉痹，大腹水腫，膝臏腫痛，循膺、乳、氣街、股、伏兔、骭外廉、足跗上皆痛，中指不用。氣盛則身以前皆熱，其有餘於胃，則消谷善飢，溺色黃。氣不足則身以前皆寒慄，胃中寒則脹滿。為此諸病，盛則瀉之，虛則補之，熱則疾之，寒則留之，陷下則灸之，不盛不虛，以經取之。盛者人迎大三倍於寸口，虛者人迎反小於寸口也。
脾足太陰之脈，起於大指之端，循指內側白肉際，過核骨後，上內踝前廉，上踹內，循脛骨後，交出厥陰之前，上膝股內前廉，入腹屬脾絡胃，上膈，挾咽，連舌本，散舌下；其支者，復從胃，別上膈，注心中。是動則病舌本強，食則嘔，胃脘痛，腹脹善噫，得後與氣則快然如衰，身體皆重。是主脾所生病者，舌本痛，體不能動搖，食不下，煩心，心下急痛，溏、瘕、洩，水閉、黃疸，不能臥，強立股膝內腫厥，足大指不用。為此諸病，盛則瀉之，虛則補之，熱則疾之，寒則留之，陷下則灸之，不盛不虛，以經取之。盛者，寸口大三倍於人迎，虛者，寸口反小於人迎也。
心手少陰之脈，起於心中，出屬心繫，下膈絡小腸；其支者，從心繫上挾咽，系目系；其直者，復從心繫卻上肺，下出腋下，下循臑內後廉，行太陰心主之後，下肘內，循臂內後廉，抵掌後銳骨之端，入掌內後廉，循小指之內出其端。是動則病嗌干心痛，渴而欲飲，是為臂厥。是主心所生病者，目黃脅痛，臑臂內後廉痛厥，掌中熱痛。為此諸病，盛則瀉之，虛則補之，熱則疾之，寒則留之，陷下則灸之，不盛不虛，以經取之。盛者寸口大再倍於人迎，虛者寸口反小於人迎也。

小腸手太陽之脈，起於小指之端，循手外側上腕，出踝中，直上循臂骨下廉，出肘內側兩筋之間，上循臑外後廉，出肩解，繞肩胛，交肩上，入缺盆絡心，循嚥下膈，抵胃屬小腸；其支者，從缺盆循頸上頰，至目銳眥，卻入耳中；其支者，別頰上（出頁）抵鼻，至目內眥，斜絡於顴。是動則病嗌痛頷腫，不可以顧，肩似拔，臑似折。是主液所生病者，耳聾目黃頰腫，頸頷肩臑肘臂外後廉痛。為此諸病，盛則瀉之，虛則補之，熱則疾之，寒則留之，陷下則灸之，不盛不虛，以經取之。盛者人迎大再倍於寸口，虛者人迎反小於寸口也。

膀胱足太陽之脈，起於目內眥，上額交巔；其支者，從巔至耳上角；其直者，從巔入絡腦，還出別下項，循肩髆內，挾脊抵腰中，入循膂，絡腎屬膀胱；其支者，從腰中下挾脊貫臀，入膕中；其支者，從髆內左右，別下貫胛，挾脊內，過髀樞，循髀外從後廉下合膕中，以下貫踹內，出外踝之後，循京骨，至小指外側。是動則病沖頭痛，目似脫，項如拔，脊痛，腰似折，髀不可以曲，膕如結，踹如裂，是為踝厥。是主筋所生病者，痔瘧狂顛疾，頭囟項痛，目黃淚出鼽衄，項背腰尻膕踹腳皆痛，小指不用。為此諸病，盛則瀉之，虛則補之，熱則疾之，寒則留之，陷下則灸之，不盛不虛，以經取之。盛者人迎大再倍於寸口，虛者人迎反小於寸口也。

腎足少陰之脈，起於小指之下，邪走足心，出於然谷之下，循內踝之後，別入跟中，以上踹內，出膕內廉，上股內後廉，貫脊屬腎絡膀胱；其直者，從腎上貫肝膈，入肺中，循喉嚨，挾舌本；其支者，從肺出絡心，注胸中。是動則病飢不欲食，面如漆柴，咳唾則有血，喝喝而喘，坐而欲起，目（目巟）（目巟）如無所見，心如懸若飢狀，氣不足則善恐，心惕惕如人將捕之，是為骨厥。是主腎所生病者，口熱舌干，咽腫上氣，嗌干及痛，煩心心痛，黃疸腸澼，脊股內後廉痛，痿厥嗜臥，足下熱而痛。為此諸病，盛則瀉之，虛則補之，熱則疾之，寒則留之，陷下則灸之，不盛不虛，以經取之。灸則強食生肉，緩帶披髮，大杖重履而步。盛者寸口大再倍於人迎，虛者寸口反小於人迎也。
心主手厥陰心包絡之脈，起於胸中，出屬心包絡，下膈，歷絡三膲；其支者，循胸出脅，下腋三寸，上抵腋，下循臑內，行太陰少陰之間，入肘中，下臂行兩筋之間，入掌中，循中指出其端；其支者，別掌中，循小指次指出其端。是動則病手心熱，臂肘攣急，腋腫，甚則胸脅支滿，心中憺憺大動，面赤目黃，喜笑不休。是主脈所生病者，煩心心痛，掌中熱。為此諸病，盛則瀉之，虛則補之，熱則疾之，寒則留之，陷下則灸之，不盛不虛，以經取之。盛者寸口大一倍於人迎，虛者寸口反小於人迎也。

三焦手少陽之脈，起於小指次指之端，上出兩指之間，循手錶腕，出臂外兩骨之間，上貫肘，循臑外上肩，而交出足少陽之後，入缺盆，布羶中，散落心包，下膈，循屬三焦；其支者，從羶中上出缺盆，上項，系耳後，直上出耳上角，以屈下頰至（出頁）；其支者，從耳後入耳中，出走耳前，過客主人前，交頰，至目銳眥。是動則病耳聾渾渾焞焞，嗌腫喉痹。是主氣所生病者，汗出，目銳眥痛，頰痛，耳後肩臑肘臂外皆痛，小指次指不用。為此諸病，盛則瀉之，虛則補之，熱則疾之，寒則留之，陷下則灸之，不盛不虛，以經取之。盛者人迎大一倍於寸口，虛者人迎反小於寸口也。

膽足少陽之脈，起於目銳眥，上抵頭角，下耳後，循頸行手少陽之前，至肩上，卻交出手少陽之後，入缺盆；其支者，從耳後入耳中，出走耳前，至目銳眥後；其支者，別銳眥，下大迎，合於手少陽，抵於（出頁），下加頰車，下頸合缺盆以下胸中，貫膈絡肝屬膽，循脅裡，出氣街，繞毛際，橫入髀厭中；其直者，從缺盆下腋，循胸過季脅，下合髀厭中，以下循髀陽，出膝外廉，下外輔骨之前，直下抵絕骨之端，下出外踝之前，循足跗上，入小指次指之間；其支者，別跗上，入大指之間，循大指岐骨內出其端，還貫爪甲，出三毛。是動則病口苦，善太息，心脅痛不能轉側，甚則面微有塵，體無膏澤，足外反熱，是為陽厥。是主骨所生病者，頭痛頷痛，目銳眥痛，缺盆中腫痛，腋下腫，馬刀俠癭，汗出振寒，瘧，胸脅肋髀膝外至脛絕骨外髁前及諸節皆痛，小指次指不用。為此諸病，盛則瀉之，虛則補之，熱則疾之，寒則留之，陷下則灸之，不盛不虛，以經取之。盛者人迎大一倍於寸口，虛者人迎反小於寸口也。

肝足厥陰之脈，起於大指叢毛之際，上循足跗上廉，去內踝一寸，上踝八寸，交出太陰之後，上膕內廉，循股陰入毛中，過陰器，抵小腹，挾胃屬肝絡膽，上貫膈，布脅肋，循喉嚨之後，上入頏顙，連目系，上出額，與督脈會於巔；其支者，從目系下頰裡，環唇內；其支者，復從肝別貫膈，上注肺。是動則病腰痛不可以俯仰，丈夫（疒貴）疝，婦人少腹腫，甚則嗌干，面塵脫色。是主肝所生病者，胸滿嘔逆飧洩，狐疝遺溺閉癃。為此諸病，盛則瀉之，虛則補之，熱則疾之，寒則留之，陷下則灸之，不盛不虛，以經取之。盛者寸口大一倍於人迎，虛者寸口反小於人迎也。

手太陰氣絕則皮毛焦，太陰者行氣溫於皮毛者也，故氣不榮則皮毛焦，皮毛焦則津液去皮節，津液去皮節者則爪枯毛折，毛折者則毛先死，丙篤丁死，火勝金也。手少陰氣絕則脈不通，脈不通則血不流，血不流則髦色不澤，故其面黑如漆柴者，血先死，壬篤癸死，水勝火也。足太陰氣絕者則脈不榮肌肉，唇舌者肌肉之本也，脈不榮則肌肉軟，肌肉軟則舌萎人中滿，人中滿則唇反，唇反者肉先死，甲篤乙死，木勝土也。足少陰氣絕則骨枯，少陰者冬脈也，伏行而濡骨髓者也，故骨不濡則肉不能著也，骨肉不相親則肉軟卻，肉軟卻故齒長而垢發無澤，發無澤者骨先死，戊篤己死，土勝水也。足厥陰氣絕則筋絕，厥陰者肝脈也，肝者筋之合也，筋者聚於陰氣，而脈絡於舌本也，故脈弗榮則筋急，筋急則引舌與卵，故唇青舌卷卵縮則筋先死，庚篤辛死，金勝木也。五陰氣俱絕則目系轉，轉則目運，目運者為志先死，志先死則遠一日半死矣。六陽氣絕，則陰與陽相離，離則腠理髮洩，絕汗乃出，故旦佔夕死，夕佔旦死。

經脈十二者，伏行分肉之間，深而不見；其常見者，足太陰過於外踝之上，無所隱故也。諸脈之浮而常見者，皆絡脈也。六經絡手陽明少陽之大絡，起於五指間，上合肘中。飲酒者，衛氣先行皮膚，先充絡脈，絡脈先盛，故衛氣已平，營氣乃滿，而經脈大盛。脈之卒然動者，皆邪氣居之，留於本末；不動則熱，不堅則陷且空，不與眾同，是以知其何脈之動也。雷公曰：何以知經脈之與絡脈異也？黃帝曰：經脈者常不可見也，其虛實也以氣口知之，脈之見者皆絡脈也。雷公曰：細子無以明其然也。黃帝曰：諸絡脈皆不能經大節之間，必行絕道而出，入復合於皮中，其會皆見於外。故諸刺絡脈者，必刺其結上，甚血者雖無結，急取之以瀉其邪而出其血，留之發為痹也。凡診絡脈，脈色青則寒且痛，赤則有熱。胃中寒，手魚之絡多青矣；胃中有熱，魚際絡赤；其暴黑者，留久痹也；其有赤有黑有青者，寒熱氣也；其青短者，少氣也。凡刺寒熱者皆多血絡，必間日而一取之，血盡乃止，乃調其虛實；其小而短者少氣，甚者瀉之則悶，悶甚則僕不得言，悶則急坐之也。

手太陰之別，名曰列缺，起於腕上分間，並太陰之經直入掌中，散入於魚際。其病實則手銳掌熱，虛則欠（去欠），小便遺數，取之去腕半寸，別走陽明也。手少陰之別，名曰通裡，去腕一寸半，別而上行，循經入於心中，系舌本，屬目系。其實則支膈，虛則不能言，取之掌後一寸，別走太陽也。手心主之別，名曰內關，去腕二寸，出於兩筋之間，循經以上，繫於心包絡。心繫實則心痛，虛則為頭強，取之兩筋間也。手太陽之別，名曰支正，上腕五寸，內注少陰；其別者，上走肘，絡肩髃。實則節弛肘廢，虛則生肬，小者如指痂疥，取之所別也。手陽明之別，名曰偏歷，去腕三寸，別入太陰；其別者，上循臂，乘肩髃，上曲頰偏齒；其別者，入耳合於宗脈。實則齲聾，虛則齒寒痹隔，取之所別也。手少陽之別，名曰外關，去腕二寸，外遶臂，注胸中，合心主。病實則肘攣，虛則不收，取之所別也。足太陽之別，名曰飛揚，去踝七寸，別走少陰。實則鼽窒頭背痛，虛則鼽衄，取之所別也。足少陽之別，名曰光明，去踝五寸，別走厥陰，下絡足跗。實則厥，虛則痿躄，坐不能起，取之所別也。足陽明之別，名曰豐隆，去踝八寸，別走太陰；其別者，循脛骨外廉，上絡頭項，合諸經之氣，下絡喉嗌。其病氣逆則喉痹瘁瘖，實則狂巔，虛則足不收脛枯，取之所別也。足太陰之別，名曰公孫，去本節之後一寸，別走陽明；其別者，入絡腸胃。厥氣上逆則霍亂，實則腸中切痛，虛則鼓脹，取之所別也。足少陰之別，名曰大鍾，當踝後繞跟，別走太陽；其別者，並經上走於心包，下外貫腰脊。其病氣逆則煩悶，實則閉癃，虛則腰痛，取之所別者也。足厥陰之別，名曰蠡溝，去內踝五寸，別走少陽；其別者，徑脛上睾，結於莖。其病氣逆則睾腫卒疝，實則挺長，虛則暴癢，取之所別也。任脈之別，名曰尾翳，下鳩尾，散於腹。實則腹皮痛，虛則癢搔，取之所別也。督脈之別，名曰長強，挾膂上項，散頭上，下當肩胛左右，別走太陽，入貫膂。實則脊強，虛則頭重，高搖之，挾脊之有過者，取之所別也。脾之大絡，名曰大包，出淵腋下三寸，布胸脅。實則身盡痛，虛則百節盡皆縱，此脈若羅絡之血者，皆取之脾之大絡脈也。凡此十五絡者，實則必見，虛則必下，視之不見，求之上下，人經不同，絡脈異所別也。

\section{經別第十一}

黃帝問於岐伯曰：余聞人之合於天道也，內有五藏，以應五節五色五時五味五位也；外有六府，以應六律，六律建陰陽諸經而合之十二月、十二辰、十二節、十二經水、十二時、十二經脈者，此五藏六府之所以應天道。夫十二經脈者，人之所以生，病之所以成，人之所以治，病之所以起，學之所始，工之所止也，粗之所易，上之所難也。請問其離合出入奈何？岐伯稽首再拜曰：明乎哉問也！此粗之所過，上之所息也，請卒言之。

足太陽之正，別入於膕中，其一道下尻五寸，別入於肛，屬於膀胱，散之腎，循膂當心入散；直者，從膂上出於項，復屬於太陽，此為一經也。足少陰之正，至膕中，別走太陽而合，上至腎，當十四顀，出屬帶脈；直者，系舌本，復出於項，合於太陽，此為一合。成以諸陰之別，皆為正也。

足少陽之正，繞髀入毛際，合於厥陰；別者，入季脅之間，循胸裡屬膽，散之上肝貫心，以上挾咽，出頤頷中，散於面，系目系，合少陽於外眥也。足厥陰之正，別跗上，上至毛際，合於少陽，與別俱行，此為二合也。

足陽明之正，上至髀，入於腹裡，屬胃，散之脾，上通於心，上循咽出於口，上頞（出頁），還系目系，合於陽明也。足太陰之正，上至髀，合於陽明，與別俱行，上結於咽，貫舌中，此為三合也。

手太陽之正，指地，別於肩解，入腋走心，系小腸也。手少陰之正，別入於淵腋兩筋之間，屬於心，上走喉嚨，出於面，合目內眥，此為四合也。

手少陽之正，指天，別於巔，入缺盆，下走三焦，散於胸中也。手心主之正，別下淵腋三寸，入胸中，別屬三焦，出循喉嚨，出耳後，合少陽完骨之下，此為五合也。

手陽明之正，從手循膺乳，別於肩髃，入柱骨，下走大腸，屬於肺，上循喉嚨，出缺盆，合於陽明也。手太陰之正，別入淵腋少陰之前，入走肺，散之太陽，上缺盆，循喉嚨，復合陽明，此六合也。




\section{經水第十二}

黃帝問於岐伯曰：經脈十二者，外合於十二經水，而內屬於五藏六府。夫十二經水者，其有大小、深淺、廣狹、遠近各不同，五藏六府之高下、小大、受谷之多少亦不等，相應奈何？夫經水者，受水而行之；五藏者，合神氣魂魄而藏之；六府者，受谷而行之，受氣而揚之；經脈者，受血而營之。合而以治奈何？刺之深淺，灸之壯數，可得聞乎？
岐伯答曰：善哉問也！天至高，不可度，地至廣，不可量，此之謂也。且夫人生於天地之間，六合之內，此天之高、地之廣也，非人力之所度量而至也。若夫八尺之士，皮肉在此，外可度量切循而得之，其死可解剖而視之，其藏之堅脆，府之大小，谷之多少，脈之長短，血之清濁，氣之多少，十二經之多血少氣，與其少血多氣，與其皆多血氣，與其皆少血氣，皆有大數。其治以針艾，各調其經氣，固其常有合乎？

黃帝曰：余聞之，快於耳，不解於心，願卒聞之。岐伯答曰：此人之所以參天地而應陰陽也，不可不察。足太陽外合於清水，內屬於膀胱，而通水道焉。足少陽外合於渭水，內屬於膽。足陽明外合於海水，內屬於胃。足太陰外合於湖水，內屬於脾。足少陰外合於汝水，內屬於腎。足厥陰外合於澠水，內屬於肝。手太陽外合於淮水，內屬於小腸，而水道出焉。手少陽外合於漯水，內屬於三焦。手陽明外合於江水，內屬於大腸。手太陰外合於河水，內屬於肺。手少陰外合於濟水，內屬於心。手心主外合於漳水，內屬於心包。凡此五藏六府十二經水者，外有源泉而內有所稟，此皆內外相貫，如環無端，人經亦然。故天為陽，地為陰，腰以上為天，腰以下為地。故海以北者為陰，湖以北者為陰中之陰，漳以南者為陽，河以北至漳者為陽中之陰，漯以南至江者為陽中之太陽，此一隅之陰陽也，所以人與天地相參也。
黃帝曰：夫經水之應經脈也，其遠近淺深，水血之多少各不同，合而以刺之奈何？岐伯答曰：足陽明，五藏六府之海也，其脈大血多，氣盛熱壯，刺此者不深弗散，不留不瀉也。足陽明刺深六分，留十呼，足太陽深五分，留七呼。足少陽深四分，留五呼。足太陰深三分，留四呼。足少陰深二分，留三呼。足厥陰深一分，留二呼。手之陰陽，其受氣之道近，其氣之來疾，其刺深者皆無過二分，其留皆無過一呼。其少長大小肥瘦，以心撩之，命曰法天之常。灸之亦然。灸而過此者得惡火，則骨枯脈澀；刺而過此者，則脫氣。
黃帝曰：夫經脈之大小，血之多少，膚之厚薄，肉之堅脆，及膕之大小，其可為量度乎？岐伯答曰：其可為量度者，取其中度也，不甚脫肉而血氣不衰也。若失度之人，痟瘦而形肉脫者，惡可以量度刺乎。審切循捫按，視其寒溫盛衰而調之，是謂因適而為之真也。

\section{經筋第十三}

足太陽之筋，起於足小指，上結於踝，邪上結於膝，其下循足外踝，結於踵，上循跟，結於膕；其別者，結於踹外，上膕中內廉，與膕中並上結於臀，上挾脊上項；其支者，別入結於舌本；其直者，結於枕骨，上頭下顏，結於鼻；其支者，為目上網，下結於頄；其支者，從腋後外廉，結於肩髃；其支者，入腋下，上出缺盆，上結於完骨；其支者，出缺盆，邪上出於頄。其病小指支，跟腫痛，膕攣，脊反折，項筋急，肩不舉，腋支，缺盆中紐痛，不可左右搖。治在燔針劫刺，以知為數，以痛為輸，名曰仲春痹也。
足少陽之筋，起於小指次指，上結外踝，上循脛外廉，結於膝外廉；其支者，別起外輔骨，上走髀，前者結於伏兔之上，後者結於尻；其直者，上乘（月少）季協，上走腋前廉，繫於膺乳，結於缺盆；直者，上出腋，貫缺盆，出太陽之前，循耳後，上額角，交巔上，下走頷，上結於頄；支者，結於目眥為外維。其病小指次指支轉筋，引膝外轉筋，膝不可屈伸，膕筋急，前引髀，後引尻，即上乘（月少）季脅痛，上引缺盆膺乳頸，維筋急，從左之右，右目不開，上過右角，並蹻脈而行，左絡於右，故傷左角，右足不用，命曰維筋相交。治在燔針劫刺，以知為數，以痛為輸，名曰孟春痹也。
足陽明之筋，起於中三指，結於跗上，邪外上加於輔骨，上結於膝外廉，直上結於髀樞，上循脅，屬脊；其直者，上循骭，結於膝；其支者，結於外輔骨，合少陽；其直者，上循伏兔，上結於髀，聚於陰器，上腹而布，至缺盆而結，上頸，上挾口，合於頄，下結於鼻，上合於太陽，太陽為目上網，陽明為目下網；其支者，從頰結於耳前。其病足中指支，脛轉筋，腳跳堅，伏兔轉筋，髀前腫，（疒貴）疝，腹筋急，引缺盆及頰，卒口僻，急者目不合，熱則筋縱，目不開。頰筋有寒，則急引頰移口；有熱則筋弛縱緩，不勝收故僻。治之以馬膏，膏其急者，以白酒和桂，以涂其緩者，以桑鉤鉤之，即以生桑灰置之坎中，高下以坐等，以膏熨急頰，且飲美酒，噉美炙肉，不飲酒者，自強也，為之三拊而已。治在燔針劫刺，以知為數，以痛為輸，名曰季春痹也。
足太陰之筋，起於大指之端內側，上結於內踝；其直者，絡於膝內輔骨，上循陰股，洛於髀，聚於陰器，上腹，結於齊，循腹裡，結於肋，散於胸中；其內者，著於脊。其病足大指支，內踝痛，轉筋痛，膝內輔骨痛，陰股引髀而痛，陰器紐痛，下引臍兩脅痛，引膺中脊內痛。治在燔針劫刺，以知為數，以痛為輸，命曰孟秋痹也。
足少陰之筋，起於小指之下，並足太陰之筋邪走內踝之下，結於踵，與太陽之筋合而上結於內輔之下，並太陰之筋而上循陰股，結於陰器，循脊內挾膂，上至項，結於枕骨，與足太陽之筋合。其病足下轉筋，及所過而結者皆痛及轉筋。病在此者主癇瘛及痙，在外者不能俯，在內者不能仰，故陽病者腰反折不能俯，陰病者不能仰。治在燔針劫刺，以知為數，以痛為輸，在內者熨引飲藥。此筋折紐，紐發數甚者，死不治，名曰仲秋痹也。
足厥陰之筋，起於大指之上，上結於內踝之前，上循脛，上結內輔之下，上循陰股，結於陰器，絡諸筋。其病足大指支，內踝之前痛，內輔痛，陰股痛轉筋，陰器不用，傷於內則不起，傷於寒則陰縮入，傷於熱則縱挺不收。治在行水清陰氣。其病轉筋者，治在燔針劫刺，以知為數，以痛為輸，命曰季秋痹也。
手太陽之筋，起於小指之上，結於腕，上循臂內廉，結於肘內銳骨之後，彈之應小指之上，入結於腋下；其支者，後走腋後廉，上繞肩胛，循頸出走太陽之前，結於耳後完骨；其支者，入耳中；直者，出耳上，下結於頷，上屬目外眥。其病小指支，肘內銳骨後廉痛，循臂陰入腋下，腋下痛，腋後廉痛，繞肩胛引頸而痛，應耳中鳴痛，引頷目瞑，良久乃得視，頸筋急則為筋瘻頸腫。寒熱在頸者，治在燔針劫刺之，以知為數，以痛為輸，其為腫者，復而銳之。名曰仲夏痹也。
手少陽之筋，起於小指次指之端，結於腕，上循臂，結於肘，上繞臑外廉，上肩走頸，合手太陽；其支者，當曲頰入系舌本；其支者，上曲牙，循耳前，屬目外眥，上乘頷，結於角。其病當所過者即支轉筋，舌卷。治在燔針劫刺，以知為數，以痛為輸，名曰季夏痹也。
手陽明之筋，起於大指次指之端，結於腕，上循臂，上結於肘外，上臑，結於髃；其支者，繞肩胛，挾脊；直者，從肩髃上頸；其支者，上頰，結於(九頁)；直者，上出手太陽之前，上左角，絡頭，下右頷。其病當所過者支痛及轉筋，肩不舉頸，不可左右視。治在燔針劫刺，以知為數，以痛為輸，名曰孟夏痹也。
手太陰之筋，起於大指之上，循指上行，結於魚後，行寸口外側，上循臂，結肘中，上臑內廉，入腋下，出缺盆，結肩前髃，上結缺盆，下結胸裡，散貫賁，合賁下，抵季脅。其病當所過者支轉筋痛，甚成息賁，脅急吐血。治在燔針劫刺，以知為數，以痛為輸，名曰仲冬痹也。
手心主之筋，起於中指，與太陰之筋並行，結於肘內廉，上臂陰，結腋下，下散前後挾脅；其支者，入腋，散胸中，結於臂。其病當所過者支轉筋，前及胸痛息賁。治在燔針劫刺，以知為數，以痛為輸，名曰孟冬痹也。
手少陰之筋，起於小指之內，側結於銳骨，上結肘內廉，上入腋，交太陰，挾乳裡，結於胸中，循臂，下繫於臍。其病內急，心承伏梁，下為肘網。其病當所過者支轉筋，筋痛。治在燔針劫刺，以知為數，以痛為輸。其成伏粱唾血膿者，死不治。經筋之病，寒則反折筋急，熱則筋弛縱不收，陰痿不用。陽急則反折，陰急則俯不伸。焠刺者，刺寒急也，熱則筋縱不收，無用燔針。名曰季冬痹也。
足之陽明，手之太陽，筋急則口目為噼，眥急不能卒視，治皆如右方也




\section{骨度第十四}

黃帝問於伯高曰：脈度言經脈之長短，何以立之？伯高曰：先度其骨節之大小廣狹長短，而脈度定矣。黃帝曰：願聞眾人之度，人長七尺五寸者，其骨節之大小長短各幾何？伯高曰：頭之大骨圍二尺六寸，胸圍四尺五寸，腰圍四尺二寸。

發所覆者，顱至項尺二寸，發以下至頤長一尺，君子終折。結喉以下至缺盆中長四寸。缺盆以下至（骨曷）（骨亏）長九寸。過則肺大，不滿則肺小。（骨曷）（骨亏]）以下至天樞長八寸，過則胃大，不及則胃小。天樞以下至橫骨長六寸半，過則迴腸廣長，不滿則狹短。橫骨長六寸半，橫骨上廉以下至內輔之上廉長一尺八寸，內輔之上廉以下至下廉長三寸半，內輔下廉下至內踝長一尺三寸，內踝以下至地長三寸，膝膕以下至跗屬長一尺六寸，跗屬以下至地長三寸，故骨圍大則太過，小則不及。

角以下至柱骨長一尺，行腋中不見者長四寸，腋以下至季脅長一尺二寸，季脅以下至髀樞長六寸，髀樞以下至膝中長一尺九寸，膝以下至外踝長一尺六寸，外踝以下至京骨長三寸，京骨以下至地長一寸。

耳後當完骨者廣九寸，耳前當耳門者廣一尺三寸，兩顴之間相去七寸，兩乳之間廣九寸半，兩髀之間廣六寸半。足長一尺二寸，廣四寸半。

肩至肘長一尺七寸，肘至腕長一尺二寸半，腕至中指本節長四寸，本節至其末長四寸半。項發以下至背骨長二寸半，膂骨以下至尾骶二十一節長三尺，上節長一寸四分，分之一奇分在下，故上七節至於膂骨九寸八分分之七。

此眾人骨之度也，所以立經脈之長短也。是故視其經脈之在於身也，其見浮而堅，其見明而大者，多血；細而沉者，多氣也。



\section{五十營第十五}

黃帝曰：余願聞五十營，奈何？岐伯答曰：天週二十八宿，宿三十六分，人氣行一週，千八分。日行二十八宿，人經脈上下、左右、前後二十八脈，週身十六丈二尺，以應二十八宿，漏水下百刻，以分晝夜。
故人一呼，脈再動，氣行三寸，一吸，脈亦再動，氣行三寸，呼吸定息，氣行六寸。十息氣行六尺，日行二分。二百七十息，氣行十六丈二尺，氣行交通於中，一週於身，下水二刻，日行二十五分。五百四十息，氣行再周於身，下水四刻，日行四十分。二千七百息，氣行十週於身，下水二十刻，日行五宿二十分。一萬三千五百息，氣行五十營於身，水下百刻，日行二十八宿，漏水皆盡，脈終矣。
所謂交通者，並行一數也，故五十營備，得盡天地之壽矣，凡行八百一十丈也。




\section{營氣第十六}

黃帝曰：營氣之道，內谷為寶。谷入於胃，乃傳之肺，流溢於中，布散於外，精專者行於經隧，常營無已，終而復始，是謂天地之紀。故氣從太陰出，注手陽明，上行注足陽明，下行至跗上，注大指間，與太陰合，上行抵髀。從脾注心中，循手少陰出腋下臂，注小指，合手太陽，上行乘腋出（出頁）內，注目內眥，上巔下項，合足太陽，循脊下尻，下行注小指之端，循足心注足少陰，上行注腎，從腎注心，外散於胸中。循心主脈出腋下臂，出兩筋之間，入掌中，出中指之端，還注小指次指之端，合手少陽，上行注羶中，散於三焦，從三焦注膽，出脅注足少陽，下行至跗上，復從跗注大指間，合足厥陰，上行至肝，從肝上注肺，上循喉嚨，入頏顙之竅，究於畜門。其支別者，上額循巔下項中，循脊入骶，是督脈也，絡陰器，上過毛中，入臍中，上循腹裡，入缺盆，下注肺中，復出太陰。此營氣之所行也，逆順之常也。




\section{脈度第十七}

黃帝曰：願聞脈度。岐伯答曰：手之六陽，從手至頭，長五尺，五六三丈。手之六陰，從手至胸中，三尺五寸，三六一丈八尺，五六三尺，合二丈一尺。足之六陽，從足上至頭八尺，六八四丈八尺。足之六陰，從足至胸中，六尺五寸，六六三丈六尺，五六三尺，合三丈九尺。蹻脈從足至目，七尺五寸，二七一丈四尺，二五一尺，合一丈五尺。督脈任脈各四尺五寸，二四八尺，二五一尺，合九尺。凡都合一十六丈二尺，此氣之大經隧也。經脈為裡，支而橫者為絡，絡之別者為孫，盛而血者疾誅之，盛者瀉之，虛者飲藥以補之。

五藏常內閱於上七竅也，故肺氣通於鼻，肺和則鼻能知臭香矣；心氣通於舌，心和則舌能知五味矣；肝氣通於目，肝和則目能辨五色矣；脾氣通於口，脾和則口能知五穀矣；腎氣通於耳，腎和則耳能聞五音矣。五藏不和則七竅不通，六府不和則留為癰。故邪在府則陽脈不和，陽脈不和則氣留之，氣留之則陽氣盛矣。陽氣太盛則陰脈不利，陰脈不利則血留之，血留之則陰氣盛矣。陰氣太盛，則陽氣不能榮也，故曰關。陽氣太盛，則陰氣弗能榮也，故曰格。陰陽俱盛，不得相榮，故曰關格。關格者，不得盡期而死也。

黃帝曰：蹻脈安起安止？何氣榮水？岐伯答曰：蹻脈者，少陰之別，起於然骨之後，上內踝之上，直上循陰股入陰，上循胸裡入缺盆，上出人迎之前，入頄，屬目內眥，合於太陽、陽蹻而上行，氣並相還則為濡目，氣不榮則目不合。

黃帝曰：氣獨行五藏，不榮六府，何也？岐伯答曰：氣之不得無行也，如水之流，如日月之行不休，故陰脈榮其藏，陽脈榮其府，如環之無端，莫知其紀，終而復始。其流溢之氣，內溉藏府，外濡腠理。

黃帝曰：蹻脈有陰陽，何脈當其數？岐伯答曰：男子數其陽，女子數其陰，當數者為經，其不當數者為絡也。




\section{營衛生會第十八}

黃帝問於岐伯曰：人焉受氣？陰陽焉會？何氣為營？何氣為衛？營安從生？衛於焉會？老壯不同氣，陰陽異位，願聞其會。岐伯答曰：人受氣於谷，谷入於胃，以傳與肺，五藏六府，皆以受氣，其清者為營，濁者為衛，營在脈中，衛在脈外，營周不休，五十而復大會。陰陽相貫，如環無端。衛氣行於陰二十五度，行於陽二十五度，分為晝夜，故氣至陽而起，至陰而止。故曰：日中而陽隴為重陽，夜半而陰隴為重陰。故太陰主內，太陽主外，各行二十五度，分為晝夜。夜半為陰隴，夜半後而為陰衰，平旦陰盡而陽受氣矣。日中而陽隴，日西而陽衰，日入陽盡而陰受氣矣。夜半而大會，萬民皆臥，命曰合陰，平旦陰盡而陽受氣，如是無已，與天地同紀。

黃帝曰：老人之不夜瞑者，何氣使然？少壯之人不晝瞑者，何氣使然？岐伯答曰：壯者之氣血盛，其肌肉滑，氣道通，營衛之行，不失其常，故晝精而夜瞑。老者之氣血衰，其肌肉枯，氣道澀，五藏之氣相搏，其營氣衰少而衛氣內伐，故晝不精，夜不瞑。

黃帝曰：願聞營衛之所行，皆何道從來？岐伯答曰：營出於中焦，衛出於下焦。黃帝曰：願聞三焦之所出。岐伯答曰：上焦出於胃上口，並咽以上，貫膈而布胸中，走腋，循太陰之分而行，還至陽明，上至舌，下足陽明，常與營俱行於陽二十五度，行於陰亦二十五度，一週也，故五十度而復大會於手太陰矣。黃帝曰：人有熱飲食下胃，其氣未定，汗則出，或出於面，或出於背，或出於身半，其不循衛氣之道而出何也？岐伯曰：此外傷於風，內開腠理，毛蒸理洩，衛氣走之，固不得循其道，此氣慓悍滑疾，見開而出，故不得循其道，故命曰漏洩。
黃帝曰;願聞中焦之所出，岐伯答曰：中焦亦並胃中，出上焦之後，此所受氣者，泌糟粕，蒸津液，化其精微，上注於肺脈，乃化而為血，以奉生身，莫貴於此，故獨得行於經隧，命曰營氣。黃帝曰：夫血之與氣，異名同類，何謂也？岐伯答曰：營衛者精氣也，血者神氣也，故血之與氣，異名同類焉。故奪血者無汗，奪汗者無血，故人生有兩死而無兩生。
黃帝曰：願聞下焦之所出。岐伯答曰：下焦者，別迴腸，注於膀胱而滲入焉。故水谷者，常並居於胃中，成糟粕，而俱下於大腸，而成下焦，滲而俱下，濟泌別汁，循下焦而滲入膀胱焉。黃帝曰：人飲酒，酒亦入胃，谷未熟而小便獨先下何也？岐伯答曰：酒者熟谷之液也，其氣悍以清，故後谷而入，先谷而液出焉。黃帝曰：善。余聞上焦如霧，中焦如漚，下焦如瀆，此之謂也。

\section{四時氣第十九}

黃帝問於岐伯曰：夫四時之氣，各不同形，百病之起，皆有所生，灸刺之道，何者為定？岐伯答曰：四時之氣，各有所在，灸刺之道，得氣穴為定。故春取經血脈分肉之間，甚者深刺之，間者淺刺之。夏取盛經孫絡，取分間絕皮膚。秋取經腧，邪在府，取之合。冬取井滎，必深以留之。

溫瘧汗不出，為五十九痏。風（疒水）膚脹，為五十七痏，取皮膚之血者，盡取之。飧洩，補三陰之上，補陰陵泉，皆久留之，熱行乃止。轉筋於陽治其陽，轉筋於陰治其陰，皆卒刺之。徒（疒水），先取環谷下三寸，以鈹針針之，已刺而筩之，而內之，入而復之，以盡其（疒水），必堅，來緩則煩悗，來急則安靜，間日一刺之，（疒水）盡乃止。飲閉藥，方刺之時徒飲之，方飲無食，方食無飲，無食他食，百三十五日。著痹不去，久寒不已，卒取其三里骨為干。腸中不便，取三里，盛瀉之，虛補之。癘風者，素刺其腫上，已刺，以銳針針其處，按出其惡氣，腫盡乃止，常食方食，無食他食。
腹中常鳴，氣上衝胸，喘不能久立，邪在大腸，刺肓之原、巨虛上廉、三里。小腹控睾、引腰脊，上衝心，邪在小腸者，連睾系，屬於脊，貫肝肺，絡心繫。氣盛則厥逆，上衝腸胃，熏肝，散於肓，結於臍。故取之肓原以散之，刺太陰以予之，取厥陰以下之，取巨虛下廉以去之，按其所過之經以調之。善嘔，嘔有苦，長太息，心中憺憺，恐人將捕之，邪在膽，逆在胃，膽液洩則口苦，胃氣逆則嘔苦，故曰嘔膽。取三里以下胃氣逆，則刺少陽血絡以閉膽逆，卻調其虛實以去其邪。飲食不下，膈塞不通，邪在胃脘，在上脘則刺抑而下之，在下脘則散而去之。小腹痛腫，不得小便，邪在三焦約，取之太陽大絡，視其絡脈與厥陰小絡結而血者，腫上及胃脘，取三里。

覩其色，察其以，知其散復者，視其目色，以知病之存亡也。一其形，聽其動靜者，持氣口人迎以視其脈，堅且盛且滑者病日進，脈軟者病將下。諸經實者病三日已。氣口候陰，人迎候陽也。



\section{五邪第二十}

邪在肺，則病皮膚痛，寒熱，上氣喘，汗出，咳動肩背。取之膺中外腧，背三節五藏之傍，以手疾按之，快然，乃刺之，取之缺盆中以越之。

邪在肝，則兩脅中痛，寒中，惡血在內，行善掣，節時腳腫，取之行間以引脅下，補三里以溫胃中，取血脈以散惡血，取耳間青脈，以去其掣。

邪在脾胃，則病肌肉痛。陽氣有餘，陰氣不足，則熱中善飢；陽氣不足，陰氣有餘，則寒中腸鳴腹痛。陰陽俱有餘，若俱不足，則有寒有熱。皆調於三里。

邪在腎，則病骨痛陰痹。陰痹者，按之而不得，腹脹腰痛，大便難，肩背頸項痛，時眩。取之湧泉、崑崙，視有血者盡取之。

邪在心，則病心痛喜悲，時眩僕，視有餘不足而調之其輸也。


\section{寒熱病第二十一}

皮寒熱者，不可附席，毛髮焦，鼻槁臘，不得汗。取三陽之絡，以補手太陰。肌寒熱者，肌痛，毛髮焦而唇槁臘，不得汗。取三陽於下以去其血者，補足太陰以出其汗。骨寒熱者，病無所安，汗注不休。齒未槁，取其少陰於陰股之絡；齒已槁，死不治。骨厥亦然。骨痹，舉節不用而痛，汗注煩心，取三陰之經，補之。身有所傷血出多，及中風寒，若有所墮墜，四支懈惰不收，名曰體惰。取其小腹臍下三結交。三結交者，陽明、太陰也，臍下三寸關元也。厥痹者，厥氣上及腹。取陰陽之絡，視主病也，瀉陽補陰經也。

頸側之動脈人迎。人迎，足陽明也，在嬰筋之前。嬰筋之後，手陽明也，名曰扶突。次脈，足少陽脈也，名曰天牖。次脈，足太陽也，名曰天柱。腋下動脈，臂太陰也，名曰天府。陽迎頭痛，胸滿不得息，取之人迎。暴瘖氣鞭，取扶突與舌本出血。暴聾氣蒙，耳目不明，取天牖。暴攣癇眩，足不任身，取天柱。暴癉內逆，肝肺相搏，血溢鼻口，取天府。此為天牖五部。

臂陽明有入頄遍齒者，名曰大迎，下齒齲取之，臂惡寒補之，不惡寒瀉之。足太陽有入頄遍齒者，名曰角孫，上齒齲取之，在鼻與頄前。方病之時其脈盛，盛則瀉之，虛則補之。一曰取之出鼻外。足陽明有挾鼻入於面者，名曰懸顱，屬口，對入系目本，視有過者取之，損有餘，益不足，反者益。其足太陽有通項入於腦者，正屬目本，名曰眼系，頭目苦痛，取之在項中兩筋間，入腦乃別。陰蹻、陽蹻，陰陽相交，陽入陰，陰出陽，交於目銳眥，陽氣盛則瞋目，陰氣盛則瞑目。

熱厥取足太陰、少陽，皆留之；寒厥取足陽明、少陰於足，皆留之。舌縱涎下，煩悗，取足少陰。振寒灑灑，鼓頷，不得汗出，腹脹煩悗，取手太陰。刺虛者，刺其去也；刺實者，刺其來也。春取絡脈，夏取分腠，秋取氣口，冬取經輸，凡此四時，各以時為齊。絡脈治皮膚，分腠治肌肉，氣口治筋脈，經輸治骨髓、五藏。身有五部：伏免一；腓二，腓者腨也；背三；五藏之腧四；項五。此五部有癰疽者死。病始手臂者，先取手陽明、太陰而汗出；病始頭首者，先取項太陽而汗出；病始足脛者，先取足陽明而汗出。臂太陰可汗出，足陽明可汗出。故取陰而汗出甚者，止之於陽；取陽而汗出甚者，止之於陰。凡刺之害，中而不去則精洩，不中而去則致氣；精洩則病甚而恇，致氣則生為癰疽也。

\section{癲狂第二十二}

目眥外決於面者，為銳眥；在內近鼻者為內眥；上為外眥，下為內眥。癲疾始生，先不樂，頭重痛，視舉目赤，甚作極已，而煩心，候之於顏，取手太陽、陽明、太陰，血變而止。癲疾始作而引口啼呼喘悸者，候之手陽明、太陽，左強者攻其右，右強者攻其左，血變而止。癲疾始作先反僵，因而脊痛，候之足太陽、陽明、太陰、手太陽，血變而止。
治癲疾者，常與之居，察其所當取之處。病至，視之有過者瀉之，置其血於瓠壺之中，至其發時，血獨動矣，不動，灸窮骨二十壯。窮骨者，骶骨也。
骨癲疾者，顑齒諸腧分肉皆滿，而骨居，汗出煩悗。嘔多沃沫，氣下洩，不治。筋癲疾者，身倦攣急大，刺項大經之大杼脈。嘔多沃沫，氣下洩，不治。脈癲疾者，暴僕，四肢之脈皆脹而縱。脈滿，盡刺之出血；不滿，灸之挾項太陽，灸帶脈於腰相去三寸，諸分肉本輸。嘔多沃沫，氣下洩，不治。癲疾者，疾發如狂者，死不治。
狂始生，先自悲也，喜忘苦怒善恐者，得之憂飢，治之取手太陰、陽明，血變而止，及取足太陰、陽明。狂始發，少臥不飢，自高賢也，自辨智也，自尊貴也，善罵詈，日夜不休，治之取手陽明、太陽、太陰、舌下少陰，視之盛者，皆取之，不盛，釋之也。狂言、驚、善笑、好歌樂、妄行不休者，得之大恐，治之取手陽明、太陽、太陰。狂，目妄見、耳妄聞、善呼者，少氣之所生也，治之取手太陽、太陰、陽明、足太陰、頭、兩顑。狂者多食，善見鬼神，善笑而不發於外者，得之有所大喜，治之取足太陰、太陽、陽明，後取手太陰、太陽、陽明。狂而新發，未應如此者，先取曲泉左右動脈，及盛者見血，有頃已，不已，以法取之，灸骨骶二十壯。

風逆暴四肢腫，身漯漯，唏然時寒，飢則煩，飽則善變，取手太陰表裡，足少陰、陽明之經，肉清取滎，骨清取井、經也。厥逆為病也，足暴清，胸若將裂，腸若將以刀切之，煩而不能食，脈大小皆澀，暖取足少陰，清取足陽明，清則補之，溫則瀉之。厥逆腹脹滿，腸鳴，胸滿不得息，取之下胸二脅咳而動手者，與背腧以手按之立快者是也。內閉不得溲，刺足少陰、太陽與骶上以長針，氣逆則取其太陰、陽明、厥陰，甚取少陰、陽明動者之經也。少氣，身漯漯也，言吸吸也，骨痠體重，懈惰不能動，補足少陰。短氣，息短不屬，動作氣索，補足少陰，去血絡也。




\section{熱病第二十三}

偏枯，身偏不用而痛，言不變，志不亂，病在分腠之間，巨針取之，益其不足，損其有餘，乃可復也。痱之為病也，身無痛者，四肢不收，智亂不甚，其言微知，可治，甚則不能言，不可治也。病先起於陽，後入於陰者，先取其陽，後取其陰，浮而取之。

熱病三日而氣口靜、人迎躁者，取之諸陽，五十九刺，以瀉其熱而出其汗，實其陰以補其不足者。身熱甚，陰陽皆靜者，勿刺也；其可刺者，急取之，不汗出則洩。所謂勿刺者，有死征也。熱病七日八日，脈口動喘而短者，急刺之，汗且自出，淺刺手大指間。熱病七日八日，脈微小，病者溲血，口中干，一日半而死，脈代者，一日死。熱病已得汗出，而脈尚躁，喘且復熱，勿刺膚，喘甚者死。熱病七日八日，脈不躁，躁不散數，後三日中有汗；三日不汗，四日死。未曾汗者，勿腠刺之。

熱病先膚痛，窒鼻充面，取之皮，以第一針，五十九，苛軫鼻，索皮於肺，不得索之火，火者心也。熱病先身澀，倚而熱，煩悗，干唇口嗌，取之皮，以第一針，五十九，膚脹口乾，寒汗出，索脈於心，不得索之水，水者腎也。熱病嗌干多飲，善驚，臥不能起，取之膚肉，以第六針，五十九，目青，索肉於脾，不得索之木，木者，肝也。熱病面青腦痛，手足躁，取之筋間，以第四針於四逆，筋目浸，索筋於肝，不得索之金，金者，肺也，熱病數驚，而狂，取之脈，以第四針，急瀉有餘者，癲疾毛髮去，索血於心，不得索之水，水者，腎也。熱病身重骨痛，耳聾而好瞑，取之骨，以第四針，五十九，刺骨病不食，齒耳青，索骨於腎，不得索之土，土者，脾也。熱病不知所痛，耳聾不能自收，口乾，陽熱甚，陰頗有寒者，熱在髓，死，不可治。熱病頭痛，顳目，脈痛善，厥熱病也，取之以第三針，視有餘不足，寒熱痔熱病，體重，腸中熱，取之以第四針，於其俞及下諸指間，索氣於胃絡，得氣也，熱病挾齊急痛，胸脅滿，取之湧泉與陰陵泉，取以第四針，針嗌裡。熱病而汗且出，及脈順可汗者，取之魚際大淵大都大白，瀉之則熱去，補之則汗出，汗出太甚，取內踝上橫脈以止之。熱病已得汗而脈尚躁盛，此陰脈之極也，死。其得汗而脈靜者，生。熱病者脈尚盛躁而不得汗者，此陽脈之極也，死。脈盛躁得汗靜者，生。熱病不可刺者有九，一曰，汗不出，大顴發赤噦者，死，二曰，洩而腹滿甚者，死。三曰，目不明，熱不已者，死。四曰，老人嬰兒，熱而腹滿者，死。五曰，汗不出，嘔下血者，死。六曰，舌本爛，熱不已者，死。七曰，而，汗不出，出不至足者，死。八曰，髓熱者，死。九曰，熱而痙者，死，腰折，齒噤也。凡此尢九者，不可刺也。所謂五十九刺者，兩手外內側各三，凡十二，五指間各一，凡八，足亦如是。頭入發一寸傍三分各三，凡六。更入發三寸邊五，凡十。耳前後口下者各一，項中一，凡六。巔上一，囟會一，髮際一。廉泉一，風池二，天柱二。第三節氣滿胸中喘息，取足太陰大指之端，去爪甲如韭葉，寒則留之，熱則疾之，氣下乃止。心疝暴痛，取足太陰厥陰，盡刺去其血絡。喉痹舌卷，口中干，煩心，心痛，臂內廉痛，不可及頭，取手小指次指爪甲下，去端如韭葉。目中赤痛，從內始，取之陰。風痙身反折，先取足太陽及中及血絡出血，中有寒，取三里。癃，取之陰及三毛上及血絡出血，男子如蠱，女子如，身體腰脊如解，不欲飲食，先取湧泉見血，視跗上盛者，盡見血也。



\section{厥病第二十四}

厥頭痛，面若腫起而煩心，取之足陽明太陰。厥頭痛，頭脈痛，心悲善泣，視頭動脈反盛者，刺盡去血，後調足厥陰。厥頭痛，貞貞頭痛而重，瀉頭上五行行五，先取手少陰，後取足少陰。厥頭痛，意善忘，按之不得，取頭面左右動脈，後取足太陰。厥頭痛，項先痛，腰脊為應，先取天柱，後取足太陽。厥頭痛，頭痛甚，耳前後脈湧有熱，瀉出其血，後取足少陽。真頭痛，頭痛甚，腦盡痛，手足寒至節，死不治。頭痛不可取於俞者，有所擊墮，惡血在於內，若肉傷，痛未已，可則刺，不可遠取也。頭痛不可刺者，大痹為惡，日作者，可令少愈，不可已，頭半寒痛，先取手少陽陽明，後取足少陽陽明。

厥心痛，與背相控善，如從後觸其心，傴僂者，腎心痛也，先取京骨崑崙。發狂不已，取然谷。厥心痛，腹脹胸滿，心尤痛甚，胃心痛也，取之大都太白。厥心痛，痛如以錐針刺其心，心痛甚者，脾心痛也，取之然谷太溪。厥心痛，色蒼蒼如死狀，終日不得太息，肝心痛也，取之行間太沖。厥心痛，臥若徒居，心痛，間動作，痛益甚，色不變，肺心痛也，取之魚際太淵。真心痛，手足清至節，心痛甚，旦發夕死，夕發旦死。心痛不可刺者，中有盛聚，不可取於俞。腸中有蟲瘕及蛟有，皆不可取以小針。心腸痛，作痛，膿聚，往來上下行，痛有休止，腹熱喜渴涎出者，是蛟有也。以手聚按而堅持之，無令得移，以大針刺之，久持之，蟲不動，乃出針也。腹痛。形中上者。

耳聾無聞，取中耳，耳鳴，取耳前動脈。耳痛不可刺者，耳中有膿，若有干盯，耳無聞也。耳聾取手小指次指爪甲上與肉交者，先取手，後取足。耳鳴取手中指爪甲上，左取右，右取左，先取手，後取足。足髀不可舉，側而取之，在樞谷中，以員利針，大針不可刺。病注下血，取曲泉。風痹淫濼，病不可已者，足如履冰，時如入湯中，股脛淫樂，煩心頭痛，時嘔時，眩已汗出，久則目眩，悲以喜恐，短氣，不樂，不出三年，死矣。



\section{病本第二十五}

先病而後逆者，治其本，先逆而後病者，治其本，先寒而後生病者，治其本。先病而後生寒者，治其本。先熱而後生病者，治其本。先洩而後生他病者，治其本。必且調之，乃治其他病。先病而後中滿者，治其標。先病後洩者，治其本。先中滿而後煩心者，治其本。有客氣有同氣，大小便不利，治其標。大小便利，治其本。病發而有餘，本而標之，先治其本，後治其標。病發而不足，標而本之，先治其標，後治其本。謹詳察間甚，以意調之，間者並行，甚為獨行。先小大便不利而後生他病者，治其本也。



\section{雜病第二十六}

厥挾脊而痛者，至頂，頭沉沉然，目然，腰脊強，取足太陽中血絡。厥胸滿面腫，漯漯，然暴言難，甚則不能言，取足陽明。厥氣走喉而不能言，手足清，大便不利，取足少陰。厥而腹向向然，多寒氣，腹中，便溲難，取足太陰。
嗌干，口中熱如膠，取足少陰，膝中痛，取犢鼻，以員利針，發而間之，針大如，刺膝無疑。喉痹不能言，取足陽明。能言，取手陽明。瘧不渴，間日而作，取足陽明。渴而日作，取手陽明。齒痛不惡清飲，取足陽明。惡清飲，取手陽明。聾而不痛者，取足少陽。聾而痛者。取手陽明。而不止，杯血流，取足太陽。杯血，取手太陽，不已，刺宛骨下，不已，刺中出血。腰痛，痛上寒，取足太陽陽明。痛上熱，取足厥陰。不可以仰，取足少陽。中熱而喘，取足少陰中血絡。喜怒而不欲食，言益小，刺足太陰。怒而多言，刺足少陽。痛，刺手陽明與之盛脈出血。項痛不可仰，刺足太陽。不可以顧，刺手太陽也。
小腹滿大，上走胃，至心，淅淅身時寒熱，小便不利，取足厥陰。腹滿，大便不利，腹大，亦上走胸嗌，喘息喝喝然，取足少陰。腹滿食不化，腹向向然，不能大便，取足太陰。心痛引腰脊，欲嘔，取足少陰。心痛腹脹，嗇嗇然，大便不利，取足太陰。
心痛引背，不得息，刺足少陰，不已，取手少陽。心痛引小腹滿，上下無常處，便溲難，刺足厥陰。心痛，但短氣不足以息，刺手太陰。心痛，當九節刺之，按，已刺按之，立已。不已，上下求之，得之立已。
痛，刺足陽明曲周動脈見血，立已。不已，按人迎於經，立已。氣逆上，刺膺中陷者與下胸動脈，腹痛，刺齊左右動脈，已刺按之，立已。不已，刺氣街，已按刺之，立已。痿厥為四末，乃疾解之，日二，不仁者，十日而知，無休，病已止。噦以草刺鼻，嚏，嚏而已。無息而疾迎引之，立已。大驚之，亦可已。



\section{周痹第二十七}

黃帝問於岐伯曰：周痹之在身也，上下移徒隨脈，其上下左右相應，間不容空，願聞此痛，在血脈之中邪，將在分肉之間乎，何以致是。其痛之移也，間不及下針，其痛之時，不及定治，而痛已止矣，何道使然，願聞其故。

岐伯答曰：此眾痹也。非周痹也。黃帝曰：願聞眾痹。岐伯對曰：此各在其處，更發更止，更居更起，以右應左，以左應右。非能周也，更發更休也。黃帝曰：善。刺之奈何？岐伯對曰：刺此者，痛雖已止，必刺其處，勿令復起。

帝曰：善。願聞周痹何如？岐伯對曰：周痹者，在於血脈之中，隨脈以上，隨脈以下，不能左右，各當其所。黃帝曰：刺之奈何？岐伯對曰：痛從上下者，先刺其下以過之，後刺其上以脫之，痛從下上者，先刺其上以過之，後刺其下以脫之。

黃帝曰：善。此痛安生。何因而有名。岐伯對曰：風寒濕氣，客於外分肉之間，迫切而為沫，沫得寒則聚，聚則排分肉而分裂也，分裂則痛，痛則神歸之，神歸之則熱，熱則痛解，痛解則厥，厥則他痹發，發則如是。

帝曰：善。余已得其意矣。此內不在藏，而外未發於皮，獨居分肉之間，真氣不能周，故命曰周痹。故刺痹者，必先切循其下之六經，視其虛實，及大絡之血結而不通，及虛而脈陷空者而調之，熨而通之其手堅，轉引而行之。黃帝曰：善。余已得其意矣。亦得其事也。九者，經巽之理，十二經脈陰陽之病也。




\section{口問第二十八}

黃帝閒居，辟左右而問於岐伯曰：余已聞九針之經，論陰陽逆順，六經已畢，願得口問。岐伯避席再拜曰：善乎哉問也，此先師之所口傳也。黃帝曰：願聞口傳。岐伯答曰：夫百病之始生也，皆生於風雨寒暑，陰陽喜怒，飲食居處，大驚卒恐，則血氣分離，陰陽破散，經絡厥絕，脈道不通，陰陽相逆，衛氣稽留，經脈虛空，血氣不次，乃失其常，論不在經者，請道其方。

黃帝曰：人之欠者，何氣使然。岐伯答曰：衛氣晝日行於陽，夜半則行於陰，陰者主夜，夜者臥，陽者主上，陰者主下，故陰氣積於下，陽氣未盡，陽引而上，陰引而下，陰陽相引，故數欠，陽氣盡，陰氣盛則目瞑，陰氣盡而陽氣盛，盛則寤矣。瀉足少陰，補足太陽。
黃帝曰：入之噦者，何氣使然。岐伯曰：谷入於胃，胃氣上注於肺，今有故寒氣與新谷氣，俱還入於胃，新故相亂，真邪相攻，氣並相逆，復出於胃，故為噦，補手太陰，瀉足少陰。
黃帝曰：人之唏者，何氣使然。岐伯曰：此陰氣盛而陽氣虛，陰氣疾而陽氣徐，陰氣盛而陽氣絕，故為唏，補足太陽，瀉足少陰。
黃帝曰：人之振寒者，何氣使然。岐伯曰：寒氣客於皮膚，陰氣盛，陽氣虛，故為振寒寒慄，補諸陽。
黃帝曰：人之噫者，何氣使然。岐伯曰：寒氣客於胃，厥逆從下上散，復出於胃，故為噫，補足太陰陽明，一曰補眉本也。
黃帝曰：人之嚏者，何氣使然。岐伯曰：陽氣和利，滿於心，出於鼻，故為嚏，補足太陽滎眉本，一曰眉上也。
黃帝曰：人之者，何氣使然。岐伯曰：胃不實則諸脈虛，諸脈虛則筋脈懈惰，筋脈懈惰則行陰用力，氣不能復，故為，因其所在，補分肉間。
黃帝曰：人之哀而泣涕出者，何氣使然。岐伯曰：心者，五藏六府之主也。目者，宗脈之所聚也，上液之道也。口鼻者，氣之門戶也。故悲哀愁憂則心動，心動則五藏六府皆搖，搖則宗脈感，宗脈感則液道開，液道開，故泣涕出焉液者，所以灌精濡空竅者也。故上液之道開，則泣，泣不止則液竭，液竭則精不灌，精不灌則目無所見矣，故命曰奪精，補天柱經俠頸。
黃帝曰：人之太息者，何氣使然。岐伯曰：憂思則心繫急，心繫急則氣道約，約則不利，故太息以伸出之，補手少陰心主，足少陽留之也。
黃帝曰：人之涎下者，何氣使然。岐伯曰：飲食者，皆入於胃，胃中有熱則蟲動，蟲動則胃緩，胃緩則廉泉開，故涎下，補足少陰。
黃帝曰：人之耳中鳴者，何氣使然。岐伯曰：耳者，宗脈之所聚也，故胃中空則宗脈虛，虛則下溜，脈有所竭者，故耳鳴，補客主人，手大指爪甲上與肉交者也。
黃帝曰：人之自舌者，何氣使然。此厥逆走上，脈氣輩至也，少陰氣至則舌，少陽氣至則頰，陽明氣至則矣，視主病者，則補之。

凡此十二邪者，皆奇邪之走空竅者也，故邪之所在，皆為不足，故上氣不足，腦為之不滿，耳為之苦鳴，頭為之苦頃，目為之眩，中氣不足，溲便為之變，腸為之苦鳴。下氣不足，則乃為痿厥心，補足外踝下留之。黃帝曰：治之奈何？岐伯曰：腎主為欠，取足少陰。肺主為噦，取手太陰。足少陰唏者，陰與陽絕，故補足太陽，瀉足少陰。振寒者，補諸陽。噫者，補足太陰陽明。嚏者，補足太陽眉本。因其所在，補分肉間。泣出補天柱經俠頸，俠頸者，頭中分也。太息補手少陰心主，足少陽留之。涎下補足少陰。耳鳴補客主人，手大指爪甲上與肉交者。自舌，視主病者，則補之。目眩頭頃，補足外踝下留之。痿厥心，刺足大指間上二寸留之。一曰足外踝下留之。

\section{師傳第二十九}

黃帝曰：余聞先師，有所心藏，弗著於方，余願聞而藏之，則而行之，上以治民，下以治身，使百姓無病，上下和親，德澤下流，子孫無憂，傳於後世，無所終時，可得聞乎？岐伯曰：遠乎哉問也。夫治與民，自治，治彼與治此，治小與治大，治國與治家，未有逆而能治之也，夫惟順而已矣。順者，非獨陰陽脈，論氣之逆順也，百姓人民，皆欲順其志也。
黃帝曰：順之奈何？岐伯曰：入國問俗，入家問諱，上堂問禮，臨病人問所便。黃帝曰：便病人奈何？岐伯曰：夫中熱消癉則便寒，寒中之屬則便熱，胃中熱則消谷，令人懸心善，齊以上皮熱。腸中熱，則出黃如糜，齊以下皮寒。胃中寒，則腹脹，腸中寒，則腸鳴飧洩。胃中寒，腸中熱，則脹而且洩。胃中熱，腸中寒，則疾小腹痛脹。黃帝曰：胃欲寒飲，腸欲熱飲，兩者相逆，便之奈何？且夫王公大人，血食之君，驕恣從欲輕人，而無能禁之，禁之則逆其志，順之則加其病，便之奈何，治之何先。
岐伯曰：人之情，莫不惡死而樂生。告之以其敗，語之以其善，導之以其所便，開之以其所苦，雖有無道之人，惡有不聽者乎？黃帝曰：治之奈何？岐伯曰：春夏先治其標，後治其本，秋冬先治其本，後治其標。黃帝曰：便其相逆者奈何？岐伯曰：便此者，飲食衣服，亦欲適寒溫，寒無淒愴，暑無出汗。食飲者，熱無灼灼，寒無滄滄，寒溫中適，故氣將持，乃不致邪僻也。

黃帝曰：本藏以身形支節肉，候五藏六府之大小焉。今夫王公大人，臨朝即位之君，而問焉，誰可捫循之。而後答乎？岐伯曰：身形支節者，藏府之蓋也，非面部之閱也。黃帝曰：五藏之氣，閱於面者，余已知之矣，以支節知而閱之，奈何？岐伯曰：五藏六府者，肺為之蓋，巨肩陷，咽喉見其外。黃帝曰：善。岐伯曰：五藏六府，心為之主，缺盆為之道，骷骨有餘，以候。黃帝曰：善。岐伯曰：肝者，主為將，使知候外，欲知堅固，視目小大。黃帝曰：善。岐伯曰：脾者，主為衛，使之迎糧，視舌好惡，以知吉凶。黃帝曰：善。岐伯曰：腎者：主為外，使之遠聽，視耳好惡，以知其性。黃帝曰：善。
願聞六府之候。岐伯曰：六府者，胃為之海，廣骸大頸張胸，五穀乃容，鼻隧以長，以候大腸，厚，人中長，以候小腸，目下果大，其膽乃橫，鼻孔在外，膀胱漏洩，鼻柱中央起。三焦乃約，此所以候六府者也。上下三等，藏安且良矣。



\section{決氣第三十}

黃帝曰：余聞人有精氣津液血脈，余意以為一氣耳，今乃辨為六名，余不知其所以然。岐伯曰：兩神相搏，合而成形，常先身生，是謂精。何謂氣。岐伯曰：上焦開發，宣五穀味，熏膚，充身，澤毛，若霧露之溉，是謂氣。何謂津。岐伯曰：腠理髮洩，汗出溱溱，是謂津。何謂液。岐伯曰：谷入氣滿，淖澤注於骨，骨屬屈伸，澤補益腦髓，皮膚潤澤，是謂液。何謂血。岐伯曰：中焦受氣，取汁變化而赤，是謂血。何謂脈。岐伯曰：壅遏滎氣，令無所避，是謂脈。

黃帝曰：六氣者，有餘不足，氣之多少，腦髓之虛實，血脈之清濁，何以知之。岐伯曰：精脫者，耳聾。氣脫者，目不明。津脫者，腠理開，汗大洩，。液脫者，骨屬屈伸不利，色天，腦髓消，脛，耳數鳴。血脫者，色白，夭然不澤，其脈空虛，此其候也。

黃帝曰：六氣者，貴賤何如？岐伯曰：六氣者，各有部主也，其貴賤善惡，可為常主，然五穀與胃為大海也。


\section{腸胃第三十一}

黃帝問於伯高曰：余願聞六府傳谷者，腸胃之小大長短，受谷之多少奈何？伯高曰：請盡言之，谷所從出入淺深遠近長短之度，唇至齒，長九分，口廣二寸半，齒以後至厭，深三寸半，大容五合，舌重十兩，長七寸，廣二寸半。咽門重十兩，廣二寸半，至胃長一尺六寸。
紆曲屈伸之，長二尺六寸，大一尺五寸徑五寸，大容三斗五升。第三節小腸後附脊左環，回周疊積，其注於迴腸者，外附於齊，上回運環十六曲，大二寸半，徑八分分之少半，長三丈三尺。迴腸當齊左環，回周葉積而下，回運環反十六曲，大四寸，徑一寸寸之少半，長二丈一尺。廣腸傳脊，以受迴腸，左環葉脊上下辟，大八寸，徑二寸寸之大半，長二尺八寸。第四節腸胃所入至所出，長六丈四寸四分，回曲環反，三十二曲也。



\section{平人絕谷第三十二}

黃帝曰：願聞人之不食，七日而死，何也？伯高曰：臣請言其故。胃大一尺五寸，徑五寸，長二尺六寸，橫屈受水谷三斗五升，其中之谷，常留二斗，水一斗五升而滿，上焦洩氣，出其精微，悍滑疾，下焦下溉諸腸。

小腸大二寸半，徑八分分之少半，長三丈二尺，受谷二斗四升，水六升三合合之大半。迴腸大四寸，徑一寸寸之少半，長二丈一尺，受谷一斗，水七升半。廣腸大八寸，徑二寸寸之大半，長二尺八寸，受谷九升三合八分合之一。

腸胃之長，凡五丈八尺四寸，受水谷九斗二升一合合之大半，此腸胃所受水谷之數也。平人則不然，胃滿則腸虛，腸滿則胃虛，更虛更滿，故氣得上下，五藏安定，血脈和則精神乃居，故神者水谷之精氣也。故腸胃之中，當留谷二斗，水一斗五升，故平人日再後，後二升半，一日中五升，七日五七三斗五升，而留水谷盡矣。故平人不食飲七日而死者，水谷精氣津液皆盡故也。


\section{海論第三十三}

黃帝問於岐伯曰：余聞刺法於夫子，夫子之所言，不離於滎衛血氣。夫十二經脈者，內屬於府藏，外絡於支節，夫子乃合之於四海乎？岐伯答曰：人亦有四海，十二經水，經水者，皆注於海，海有東南西北，命曰四海。黃帝曰：以人應之奈何？岐伯曰：人有髓海，有血海，有氣海，有水穀之海，凡此四者，以應四海也。黃帝曰：遠乎哉。夫子之合人天地四海也，願聞應之奈何？岐伯答曰：日必先明知陰陽表裡滎輸所在，四海定矣。

黃帝曰：定之奈何？岐伯曰：胃者水穀之海，其輸上在氣街，下至三里。衝脈者，為十二經之海，其輸上在於大杼，下出於巨虛之上下廉。羶中者，為氣之海，其輸上在柱骨之上下，前在於人迎。腦為髓之海，其輸上在於其蓋，下在風府。黃帝曰：凡此四海者，何利何害，何生何敗。岐伯曰：得順者生，得逆者敗，知調者利，不知調者害。

黃帝曰：四海之逆順奈何？岐伯曰：氣海有餘者，氣滿胸中，息面赤。氣海不足，則氣少不足以言。血海有餘，則常想其身大，怫然不知其所病。血海不足，亦常想身小，狹然不知其所病。水穀之海有餘，則腹滿。水穀之海不足，則飢不受谷食。髓海有餘，則輕勁多力，自過其度。髓海不足，則腦轉耳鳴，脛眩冒，目無所見，懈怠安臥。黃帝曰：余已聞逆順，調之奈何？岐伯曰：審守其輸，而調其虛實，無犯其害，順者得復。逆者必敗。黃帝曰：善。



\section{五亂第三十四}

黃帝曰：經脈十二者，別為五行，分為四時，何失而亂，何得而治。岐伯曰：五行有序，四時有分，相順則治，相逆則亂。黃帝曰：何謂相順。岐伯曰：經脈十二者，以應十二月，十二月者，分為四時，四時者，春夏冬秋，其氣各異，滎衛相隨，陰陽已和，清濁不相干，如是則順之而治。
黃帝曰：何謂逆而亂。岐伯曰：清氣在陰，濁氣在陽，滎氣順脈，衛氣逆行，清濁相干，亂於胸中，是謂大。故氣亂於心，則煩心密嘿，首靜伏。亂於肺，則仰喘喝，接手以呼。亂於腸胃，則為霍亂。亂於臂脛，則為四厥。亂於頭，則為厥逆，頭重眩僕。

黃帝曰：五亂者，刺之有道乎？岐伯曰：有道以來，有道以去，審知其道，是謂身寶。黃帝曰：善。願聞其道。岐伯曰：氣在於心者，取之手少陰心主之輸。氣在於肺者，取之手太陰滎足少陰輸。氣在於腸胃者，取之足太陰陽明，不下者，取之三里。氣在於頭者，取之天柱大杼，不知，取足太陽滎輸。氣在於臂足，取之先去血脈，後取其陽明少陽之滎輸。黃帝曰：補瀉奈何？岐伯曰：徐入徐出，謂之導氣，補瀉無形，謂之同精，是非有餘不足也，亂氣之相交也。黃帝曰：允乎哉道，明乎哉論，請著之玉版，命曰治亂也。

\section{脹論第三十五}

黃帝曰：脈之應於寸口，如何而脹。岐伯曰：其脈大堅以澀者，脹也。黃帝曰：何以知藏府之脹也。岐伯曰：陰為藏，陽為府。黃帝曰：夫氣之令人脹也，在於血脈之中邪藏府之內乎？岐伯曰：三者皆存焉。然非脹之舍也。黃帝曰：願聞脹之舍。岐伯曰：夫脹者，皆在於藏府之外，排藏府而郭胸脅，脹皮膚，故命曰：脹。黃帝曰：藏府之在胸脅腹裡之內也，若匣匱之藏禁器也，各有次舍，異名而同處，一域之中，其氣各異，願聞其故。黃帝曰：未解其意。再問岐伯曰：夫胸腹，藏府之郭也。羶中者，心主之宮城也。胃者，太倉也。咽喉小腸者，傳送也。胃之五竅者，閭裡門戶也。廉泉玉英者，津液之道也。故五藏六府者，各有畔界，其病各有形狀。滎氣循脈，衛氣逆為脈脹，衛氣並脈循分為膚脹，三里而瀉，近者一下，遠者三下，無問虛實，工在疾瀉。

黃帝曰：願聞脹形。岐伯曰：夫心脹者，煩心短氣。臥不安。肺脹者，虛滿而喘。肝脹者，脅下滿而痛引小腹。脾脹者，善噦，四支煩，體重不能勝衣，臥不安。腎脹者，腹滿引背，央央然腰髀痛。六府脹。胃脹者，腹滿，胃脘痛，鼻聞焦臭，妨於食，大便難。大腸脹者，腸鳴而痛濯濯，冬日重感於寒，則飧洩不化。小腸脹者，少腹脹，引腰而痛。膀胱脹者，少腹滿而氣癃。三焦脹者，氣滿於皮膚中，輕輕然而不堅。膽脹者，脅下痛脹，口中苦，善太息。凡此諸脹者，其道在一，明知逆順，針數不失，瀉虛補實，神去其室，致邪失正，真不可定，之所敗，謂之天命，補虛瀉實，神歸其室。久塞其空，謂之良工。

黃帝曰：脹者焉生，何因而有。岐伯曰：衛氣之在身也，常然並脈循分肉，行有逆順，陰陽相隨，乃得天和，五藏更始，四時有序，五穀乃化，然後厥氣在上，滎衛留止，寒氣逆上，真邪相攻，兩氣相搏，乃合為脹也。黃帝曰：善。何以解惑。岐伯曰：合之於真，三合而得。帝曰：　善。黃帝問於岐伯曰：脹論言無問虛實，工在疾瀉，近者一下，遠者三下，今有其三而不下者，其過焉在。岐伯對曰：此言陷於肉盲，而中氣穴者也。不中氣穴，則氣內閉，針不陷盲，則氣不行，上越中肉，則衛氣相亂，陰陽相逐，其於脹也，當瀉不瀉，氣故不下，三而不下，必更其道，氣下乃止，不下復始，可以萬全，烏有殆者乎，其於脹也，必審其，當瀉則瀉，當補則補，如鼓應桴，惡有不下者乎？



\section{五癃津液別第三十六}

黃帝問於岐伯曰：水谷入於口，輸於腸胃，其液別為五，天寒衣薄，則為溺與氣，天熱衣厚則為汗，悲哀氣並則為泣，中熱胃緩則為唾，邪氣內逆則氣為之閉塞而不行，不行則為水脹，余知其然也，不知其所由生，願聞其道。
岐伯曰：水谷皆入於口，其味有五，各注其海，津液各走其道，故三焦出氣，以溫肌肉，充皮膚，為其津，其流而不行者為液。天暑衣厚則腠理開，故汗出，寒留於分肉之間，聚沫則為痛，天寒則腠理閉，氣濕不行，水下留於膀胱，則為溺與氣。五藏六府，心為之主，耳為之聽，目為之候，肺為之相，肝為之將，脾為之衛，腎為之主外。故五藏六府之津液，盡上滲於目，心悲氣並，則心繫急，心繫急則肺舉，肺舉則液上溢。夫心繫與肺，不能盡舉，乍上乍下，故而泣出矣。中熱則胃中消谷，消谷則蟲上下作，腸胃充郭，故胃緩，胃緩則氣逆，故唾出。
五穀之津液和合而為膏者，內滲入於骨空，補益腦髓，而下流於陰陽。陰陽不和，則使液溢而下流於陰，髓液皆減而下，下過度則虛，虛，故腰背痛而脛。陰陽氣道不通，四海塞閉，三焦不瀉，津液不化，水谷並於腸胃之中，別於迴腸，留於下焦，不得滲膀胱，則下焦脹，水溢則為水脹，此津液五別之逆順也。

\section{五閱五使第三十七}

黃帝問於岐伯曰：余聞刺有五官五閱以觀五氣，五氣者，五藏之使也，五時之副也，願聞其五使當安出。岐伯曰：五官者，五藏之閱也。黃帝曰：願聞其所出，令可為常。岐伯曰：脈出於氣口，色見於明堂，五色更出，以應五時，各如其常，經氣入藏，必當治裡。帝曰：善。五色獨決於明堂乎？岐伯曰：五官已辨，闕庭必張，乃立明堂，明堂廣大，蕃蔽見外，方壁高基，引垂居外，五色乃治，平博廣大，壽中百歲。見此者，刺之必已，如是之人者，血氣有餘，肌肉堅致，故可苦以針。

黃帝曰：願聞五官。岐伯曰：鼻者，肺之官也。目者，肝之官也。口者，脾之官也。舌者，心之官也。耳者，腎之官也。黃帝曰：以官何候。岐伯曰：以候五藏。故肺病者，喘息鼻張。肝病者，青。脾病者，黃。心病者，舌卷短，顴赤。腎病者，顴與顏黑。黃帝曰：五脈安出，五色安見，其常色殆者何如？岐伯曰：五官不辨，闕庭不張，小其明堂，蕃蔽不見，又埤其，下無基，垂角去外，如是者，雖平常殆，況加病哉。黃帝曰：五色之見於明堂，以觀五藏之氣，左右高下，各有形乎？岐伯曰：五藏之在中也，各以次舍左右上下，各如其度也。

\section{逆順肥瘦第三十八}

黃帝問於岐伯曰：余聞針道於夫子，眾多畢悉矣。夫子之道，應若失，而據未有堅然者也。夫子之問學熟乎，將審察於物而生之乎？岐伯對曰：聖人之為道者，上合於天，下合於地，中合於人事，必有明法，以起度數，法式檢押，乃後可傳焉。故匠人不能釋尺寸而意短長，廢繩墨而起平水也，工人不能置規而為員，去矩而為方。知用此者，固自然之物，易用之教，逆順之常也。黃帝曰：願聞自然奈何？岐伯曰：臨深決水，不用工力，而水可竭也，循掘決沖，而經可通也，此言氣之滑澀，血之清濁，行之逆順也。

黃帝曰：願聞人之黑白肥瘦小長，各有數乎？岐伯曰：年質壯大，血氣充盈，膚革堅固，因加以邪，刺此者，深而留之，此肥人也。廣肩，腋項肉薄，皮厚而黑色，臨臨然，其血黑以濁，其氣澀以遲，其為人也，貪而於取與。刺此者，深而留之，多益之數也。黃帝曰：刺瘦人奈何？岐伯曰：瘦人者，皮薄色少，肉廉廉然，薄輕言，其血清氣滑，易脫於氣，易損於血，刺此者，淺而疾之。黃帝曰：刺常人奈何？岐伯曰：視其白黑，各為調之，其端正惇厚者，其血氣和調，刺此者，無失常數也。黃帝曰：刺壯士真骨者，奈何？岐伯曰：刺壯士真骨，堅肉緩節監監然，此人重則氣澀血濁，刺此者，深而留之，多益其數。勁則氣滑血清，刺此者，淺而疾之。黃帝曰：刺嬰兒奈何？岐伯曰：嬰兒者，其肉脆，血少氣弱，刺此者，以毫針，淺刺而疾髮針，日再可也。

黃帝曰：臨深決水奈何？岐伯曰：血清氣濁，疾瀉之，則氣竭焉。黃帝曰：循掘決沖，奈何？岐伯曰：血濁氣澀，疾瀉之，則經可通也。黃帝曰：脈行之逆順，奈何？岐伯曰：手之三陰。從藏走手，手之三陽，從手走頭，足之三陽，從頭走足，足之三陰，從足走腹。黃帝曰：少陰之脈獨下行，何也？岐伯曰：不然，夫衝脈者，五藏六府之海也，五藏六府皆稟焉。其上者，出於頏顙。滲諸陽，灌諸精。其下者，注少陰之大絡，出於氣街，循陰股內廉，入中，伏行骨內，下至內踝之後屬而別。其下者，並於少陰之經，滲三陰，其前者，伏行出跗屬，下循跗，入大指間，滲諸絡而溫肌肉。故別絡結則跗上不動，不動則厥，厥則寒矣。黃帝曰：何以明之。岐伯曰：以言導之，切而驗之，其非必動，然後乃可明逆順之行也。黃帝曰：窘乎哉，聖人之為道也，明於日月，微於毫，其非夫子，孰能道之也。



\section{血絡論第三十九}

黃帝曰：願聞其奇邪而不在經者。岐伯曰：血絡是也。黃帝曰：刺血絡而僕者，何也？血出而射者，何也？血少黑而濁者，何也？血出清而半為汁者，何也？髮針而腫者，何也？血出若多若少而面色蒼蒼者，何也？髮針而面色不變而煩者，何也？多出血而不動搖者，何也？願聞其故。
岐伯曰：脈氣盛而血虛者，刺之則脫氣，脫氣則僕。血氣俱盛而陰氣多者，其血滑，刺之則射。陽氣畜積，久留而不瀉者，血黑以濁，故不能射。新飲而液滲於絡，而未合和於血也，故血出而汁別焉。其不新飲者，身中有水，久則為腫。陰氣積於陽，其氣因於絡，故刺之血未出而氣先行，故腫。陰陽之氣，其新相得而未和合，因而瀉之，則陰陽俱脫，表裡相離，故脫色而蒼蒼然。刺之血出多，色不變而煩者，刺絡而虛經，虛經之屬於陰者。陰脫故煩悶。陰陽相得而合為痹者，此為內溢於經，外注於絡，如是者，陰陽俱有餘，雖多出血而弗能虛也。

黃帝曰：相之奈何？岐伯曰：血脈者，盛堅橫以赤，上下無常處，小者如針，大者如筋，則而瀉之萬全也，故無失數矣，失數而反，各如其度。黃帝曰：針入而肉著，何也？岐伯曰：熱氣因於針，則針熱，熱則肉著於針，故堅焉。

\section{陰陽清濁第四十}

黃帝曰：余聞十二經脈，以應十二經水者，其五色各異，清濁不同，人之血氣若一，應之奈何？岐伯曰：人之血氣，苟能若一，則天下為一矣，惡有亂者乎？黃帝曰：余聞一人，非問天下之眾。岐伯曰：夫一人者，亦有亂氣，天下之眾，亦有亂人，其合為一耳。黃帝曰：願聞人氣之清濁。岐伯曰：受谷者濁，受氣者清。清者注陰，濁者注陽。濁而清者，上出於咽。清而濁者，則下行。清濁相干，命曰亂氣。

黃帝曰：夫陰清而陽濁，濁者有清，清者有濁，清濁別之奈何？岐伯曰：氣之大別，清者上注於肺，濁者下走於胃，胃之清氣，上出於口，肺之濁氣，下注於經，內積於海。黃帝曰：諸陽皆濁，何陽獨甚乎？岐伯曰：手太陽獨受陽之濁，手太陰獨受陰之清，其清者上走空竅，其濁者獨下行諸經，諸陰皆清，足太陰獨受其濁。

黃帝曰：治之奈何？岐伯曰：清者其氣滑，濁者其氣澀，此氣之常也。故刺陰者，深而留之，刺陽者，淺而疾之，清濁相干者，以數調之也。

\section{陰陽系日月第四十一}

黃帝曰：余聞天為陽，地為陰，日為陽，月為陰，其合之於人，奈何？岐伯曰：腰以上為天，腰以下為地，故天為陽，地為陰。故足之十二經脈以應十二月，月生於水，故在下者為陰。手之十指，以應十日，日主火，故在上者為陽。

黃帝曰：合之於脈，奈何？岐伯曰：寅者，正月之生陽也，主左足之少陽。未者，六月，主右足之少陽。卯者，二月，主左足之太陽。午者，五月，主右足之太陽。辰者，三月，主左足之陽明。巳者，四月，主右足之陽明，此兩陽合於前，故曰陽明。申者，七月之生陰也，主右足之少陰。丑者，十二月，主左足之少陰。酉者，八月，主右足之太陰。子者，十一月，主左足之太陰。戍者，九月，主右足之厥陰。亥者，十月，主左足之厥陰，此兩陰交盡，故曰厥陰。

甲主左手之少陽，己主右手之少陽，乙主左手之太陽，戊主右手之太陽，丙主左手之陽明，丁主右手之陽明，此兩火併合，故為陽明。庚主右手之少陰，癸主左手之少陰，辛主右手之太陰，壬主左手之太陰。

故足之陽者，陰中之少陽也。足之陰者，陰中之太陰也。手之陽者，陽中之太陽也。手之陰者，陽中之少陰也。腰以上者為陽，腰以下者為陰。其於五藏也，心為陽中之太陽，肺為陽中之少陰，肝為陰中之少陽，脾為陰中之至陰，腎為陰中之太陰。

黃帝曰：以治奈何？岐伯曰：正月二月三月，人氣在左，無刺左足之陽。四月五月六月，人氣在右，無刺右足之陽。七月八月九月，人氣在右，無刺右足之陰。十月十一月十二月，人氣在左，無刺左足之陰。黃帝曰：五行以東方甲乙木王春，春者，蒼色，主肝，肝者，足厥陰也。今乃以甲為左手之少陽，不合於數，何也？岐伯曰：此天地之陰陽也，非四時五行之以次行也。且夫陰陽者，有名而無形，故數之可十，推之可百，數之可千，推之可萬，此之謂也。



\section{病傳第四十二}

黃帝曰：余受九針於夫子，而私覽於諸方，或有導引行氣喬摩炙熨刺炳飲藥之一者，可獨守耶，將盡行之乎？岐伯曰：諸方者，眾人之方也，非一人之所盡行也。黃帝曰：此乃所謂守一勿失，萬物畢者也。今余已聞陰陽之要，虛實之理，頃移之過，可治之屬，願聞病之變化，淫傳絕敗而不可治者，可得聞乎？岐伯曰：要乎哉問道，昭乎其如日醒，窘乎其如夜瞑，能被而服之，神與俱成，畢將服之，神自得之，生神之理，可著於竹帛，不可傳於子孫。黃帝曰：何謂日醒。岐伯曰：明於陰陽，如惑之解，如醉之醒。黃帝曰：何謂夜瞑。岐伯曰：乎其無聲，漠乎其無形，折毛髮理，正氣橫頃，淫恤衍，血脈傳溜，大氣入藏，腹痛下淫，可以致死，不可以致生。

黃帝曰：大氣入藏，奈何？岐伯曰：病先發於心，一日而之肺，三日而之肝，五日而之脾，三日不已，死，冬夜半，夏日中。病先發於肺，三日而之肝，一日而之脾，五日而之胃，十日不已，死，冬日入，夏日出。病先發於肝，三日而之脾，五日而之胃，三日而之腎，三日不已，死，冬日入，夏蚤食。病先發於脾，一日而之胃，二日而之腎，三日而之膂膀胱，十日不已，死，冬人定，夏晏食。病先發於胃，五日而之腎，三日而之膂膀胱，五日而上之心，二日不已，死，冬夜半，夏日。病先發於腎，三日而之膂膀胱，三日而上之心，三日而之小腸，三日不已，死，冬大晨，夏早晡。病先發於膀胱，五日而之腎，一日而之小腸，一日而之心，二日不已，死，冬雞鳴，夏下晡。諸病以次相傳，如是者，皆有死期，不可刺也，間一藏及二三四藏者，乃可刺也。



\section{淫邪發夢第四十三}

黃帝曰：願聞淫恤衍，奈何？岐伯曰：正邪從外襲內，而未有定舍，反淫於藏，不得定處，與滎衛俱行，而與魂魄飛揚，使人臥不得安而喜夢。氣淫於府，則有餘於外，不足於內，氣淫於藏，則有餘於內，不足於外。

黃帝曰：有餘不足有形乎？岐伯曰：陰氣盛，則夢涉大水而恐懼。陽氣盛，則夢大火而燔。陰陽俱盛，則夢相殺。上盛則夢飛，下盛則夢墮，甚則夢取，甚飽則夢予。肝氣盛，則夢怒。肺氣盛，則夢恐懼，哭泣，飛揚。心氣盛，則夢善笑，恐畏。脾氣盛，則夢歌樂，身體重不舉。腎氣盛，則夢腰脊兩解不屬。凡此十二盛者，至而瀉之，立已。

厥氣客於心，則夢見邱山煙火。客於肺，則夢飛揚。見金鐵之奇物。客於肝，則夢山林樹木。客於脾，則夢見邱陵大澤，壞屋風雨。客於腎，則夢臨淵，沒居水中。客於膀胱，則夢遊行。客於胃，則夢飲食。客於大腸，則夢田野。客於小腸，則夢聚邑沖衢。客於膽，則夢訟自刳。客於陰器，則夢接內。客於項，則夢斬首。客於脛，則夢行走而不能前，及居深地苑中。客於股肱，則夢禮節拜起。客於胞植，則夢便。凡此十五不足者，至而補之立已也。
順氣一日分為四時第四十四

黃帝曰：夫百病之所始生者，必起於燥濕寒暑風雨陰陽喜怒飲食居然，氣合而有形，得藏而有名，余知其然也。夫百病者，多以旦慧晝安，夕加夜甚，何也？岐伯曰：四時之氣使然。黃帝曰：願聞四時之氣。岐伯曰：春生夏長，秋收冬藏，是氣之常也，人亦應之。以一日分為四時，朝則為春，日中為夏，日入為秋，夜半為冬，朝則人氣始生，病氣衰，故旦慧。日中人氣長，長則勝邪，故安。夕則人氣始衰，邪氣始生，故加。夜半人氣入藏，邪氣獨居於身，故甚也。黃帝曰：其時有反者何也？岐伯曰：是不應四時之氣，藏獨主其病者，是必以藏氣之所不勝時者甚，以其所勝時者起也。黃帝曰：治之奈何？岐伯曰：順天之時，而病可與期，順者為工，逆者為。

黃帝曰：善。余聞刺有五變，以主五輸，願聞其數。岐伯曰：人有五藏，五藏有五變，五變有五輸，故五五二十五輸，以應五時。黃帝曰：願聞五變。岐伯曰：肝為牡藏，其色青，其時春，其音角，其味酸，其日甲乙。心為牡藏，其色赤，其時夏，其日丙丁，其音徵，其味苦。脾為牝藏，其色黃，其時長夏，其日戊己，其音宮，其味甘。肺為牝藏，其色白，其音商，其時秋，其日庚辛，其味辛。腎為牝藏，其色黑，其時冬，其日壬癸，其音羽，其味咸，是為五變。

黃帝曰：以主五輸奈何？藏主冬，冬刺井。色主春，春刺滎。時主夏，夏刺輸。音主長夏，長夏刺經。味主秋，秋刺合，是謂五變，以主五輸。黃帝曰：諸原安合，以致六輸。岐伯曰：原獨不應五時，以經合之，以應其數，故六六三十六輸。黃帝曰：何謂藏主冬，時主夏，音主長夏，味主秋，色主春，願聞其故。岐伯曰：病在藏者，取之井。病變於色者，取之滎。病時間時甚者，取之輸。病變於音者，取之經。經滿而血者，病在胃，乃以飲食不節得病者，取之於合，故命曰味主合。是謂五變也。



\section{外揣第四十五}

黃帝曰：余聞九針九篇，余親授其調，頗得其意。夫九針者，始於一而終於九，然未得其要道也。夫九針者，小之則無內，大之則無外，深不可為下，高不可為蓋，恍惚無窮，流溢無極，余知其合於天道人事四時之變也，然余願雜之毫毛，渾為一，可乎？岐伯曰：明乎哉問也，非獨針道焉，夫治國亦然。黃帝曰：余願聞針道，非國事也。岐伯曰：夫治國者，夫惟道焉，非道，何可小大深淺，雜合而為一乎？

黃帝曰：願卒聞之。岐伯曰：日與月焉，水與鏡焉，鼓與響焉。夫日月之明，不失其影，水鏡之察，不失其形，鼓響之應，不後其聲，動搖則應和，盡得其情。黃帝曰：窘乎哉，昭昭之明不可蔽，其不可蔽，不失陰陽也。合而察之，切而驗之，見而得之，若清水明鏡之不失其形也。五音不彰，五色不明，五藏波蕩，若是則內外相襲，若鼓之應桴，響之應聲，影之應形。故遠者司外揣內，近者，司內揣外，是謂陰陽之極，天地之蓋，請藏之靈蘭之室，弗敢使洩也。


\section{五變第四十六}

黃帝問於少俞曰：余聞百疾之始期也，必生於風雨寒暑，循毫毛而入腠理，或復還，或留止，或為風腫汗出，或為消癉，或為寒熱，或為留痹，或為積聚，奇邪淫溢，不可勝數，願聞其故。夫同時得病，或病此，或病彼，意者天之為人生風乎，何其異也。少俞曰：夫天之生風者，非以私百姓也，其行公平正直，犯者得之，避者得無殆，非求人而人自犯之。黃帝曰：一時遇風，同時得病，其病各異，願聞其故。少俞曰：善乎哉問，請論以比匠人，匠人磨斧斤，礪刀削，砍材，木之陰陽，尚有堅脆，堅者不入，脆者皮施，至其交節，而缺斤斧焉。夫一木之中，堅脆不同，堅者則剛，脆者易傷，況其材木之不同，皮之厚薄，汁之多少，而各異耶。夫木之蚤花先生葉者，遇春霜烈風，則花落而葉萎。久曝大旱，則脆木薄皮者，枝條汁少而葉萎。久陰淫雨，則薄皮多汁者，皮潰而漉。卒風暴起，則剛脆之木，枝折杌傷。秋霜疾風，則剛脆之木，根搖而葉落。凡此五者，各有所傷，況於人乎？黃帝曰：以人應木，奈何？少俞答曰：木之所傷也，皆傷其枝，枝之剛脆而堅，未成傷也。人之有常病也，亦因其骨節皮膚腠理之不堅固者，邪之所舍也，故常為病也。

黃帝曰：人之善病風厥漉汗者，何以候之，少俞答曰：肉不堅，腠理疏，則善病風。黃帝曰：何以候肉之不堅也。少俞答曰：肉不堅，而無分理，理者理，理而皮不致者，腠理疏，此言其渾然者。
黃帝曰：人之善病消癉者，何以候之。少俞答曰：五藏皆柔弱者，善病消癉。黃帝曰：何以知五藏之柔弱也。少俞答曰：夫柔弱者，必有剛強，剛強多怒，柔者易傷也。黃帝曰：何以候柔弱之與剛強。少俞答曰：此人皮膚薄而目堅固以深者，長沖直揚，其心剛，剛則多怒，怒則氣上逆，胸中畜積，血氣逆留，皮充肌，血脈不行，轉而為熱，熱則消肌膚，故為消癉，此言其人暴剛而肌肉弱者也。
黃帝曰：人之善病寒熱者，何以候之。少俞答曰：小骨弱肉者，善病寒熱。黃帝曰：何以候骨之小大，肉之堅脆，色之不一也。少俞答曰：顴骨者，骨之本也，顴大則骨大，顴小則骨小，皮膚薄而其肉無，其臂懦懦然，其地色殆然，不與其天同色，汗然獨異，此其候也。然後臂薄者，其髓不滿，故善病寒熱也。
黃帝曰：何以候人之善病痹者，少俞答曰：理而肉不堅者，善病痹。黃帝曰：痹之高下有處乎？少俞答曰：欲知其高下者，各視其部。
黃帝曰：人之善病腸中積聚者，何以候之。少俞答曰：皮膚薄而不澤，肉不堅而淖澤，如此，腸胃惡，惡則邪氣留止，積聚乃傷，脾胃之間，寒溫不次，邪氣稍至，畜積留止，大聚乃起。

黃帝曰：余聞病形，已知之矣，願聞其時。少俞答曰：先立其年，以知其時，時高則起，時下則殆，雖不陷下，當年有沖通，其病必起，是謂因形而生病，五變之紀也。



\section{本藏第四十七}

黃帝問於岐伯曰：人之血氣精神者，所以奉生而周於性命者也。經脈者，所以行血氣而滎陰陽，濡筋骨，利關節者也。衛氣者，所以溫分肉，充皮膚，肥腠理，司關闔者也。志意者，所以御精神，收魂魄，適寒溫，和喜怒者也。是故血和則經脈流行，滎覆陰陽，筋骨勁強，關節清利矣。衛氣和則分肉解利，皮膚調柔，腠理緻密矣。志意和則精神專直，魂魄不散，悔怒不起，五藏不受邪矣。寒溫和則六府化谷，風痹不作，經脈通利，支節得安矣。此人之常平也。五藏者，所以藏精神血氣魂魄者也。六府者，所以化水谷而行津液者也。此人之所以具受於天也，無智愚賢不肖，無以相倚也。然有其獨盡天壽，而無邪僻之病，百年不衰，雖犯風雨卒寒大暑，猶有弗能害也。有其不離屏蔽室內，無怵之恐，然猶不免於病，何也，願聞其故。岐伯曰：窘乎哉問也。五藏者，所以參天地，副陰陽，而運四時，化五節者也。五藏者，固有小大高下堅脆端正偏頃者，六府亦有小大長短厚薄結直緩急，凡此二十五者，各不同，或善或惡，或吉或凶，請言其方。

心小則安，邪弗能傷，易傷以憂。心大則憂不能傷，易傷於邪。心高則滿於肺中，而善忘，難開以言。心下則藏外，易傷於寒，易恐以言。心堅則藏安守固，心脆則善病消癉熱中，心端正則和利難傷，心偏頃則操持不一。無守司也。
肺小則少飲，不病喘喝。肺大則多飲，善病胸痹喉痹逆氣。肺高則上氣喘息。肺下則居賁迫肺，善脅下痛。肺堅則不病上氣。肺脆則苦病消癉易傷。肺端正則和利難傷。肺偏頃則胸偏痛也。
肝小則藏安，無脅下之痛。肝大則逼胃，迫咽則苦膈中，且脅下痛。肝高則上支賁切脅，為息賁。肝下則逼胃，脅下空，脅下空則易受邪。肝堅則藏安難傷。肝脆則善病消癉易傷。肝端正則和利難傷。肝偏頃則脅下痛也。
脾小則藏安，難傷於邪也。脾大則苦湊而痛，不能疾行。脾高則引季脅而痛。脾下則下加於大腸，下加於大腸則藏苦受邪，脾堅則藏安難傷。脾脆則善病消癉易傷。脾端正則和利難傷。脾偏傾則善滿善脹也。
腎小則藏安難傷。腎大則善病腰痛，不可以仰，易傷以邪。腎高則苦背膂痛，不可以仰。腎下則腰尻痛，不可以仰，為狐疝。腎堅則不病腰背痛。腎脆則苦病消癉易傷。腎端正則和利難傷。腎偏頃則苦腰尻痛也。凡此二十五變者，人之所苦常病也。

黃帝曰：何以知其然也。岐伯曰：赤色小理者，心小。理者，心大。無者，心高。小短舉者，心下，長者，心下堅。弱小以薄者，心脆。直下不舉者，心端正。倚一方者，心偏頃也。白色小理者，肺小。理者，肺大。巨肩反膺陷喉者，肺高。合腋張脅者，肺下。好肩背厚者，肺堅。肩背薄者，肺脆。背膺厚者。肺端正。脅偏疏者，肺偏頃也。青色小理者，肝小。理者，肝大。廣胸反者，肝高。合脅兔者，肝下。胸脅好者，肝堅。脅骨弱者，肝脆。膺腹好相得者，肝端正。脅骨偏舉者，肝偏頃也。黃色小理者，脾小。理者，脾大。揭唇者，脾高。唇下縱者，脾下。唇堅者，脾堅。唇大而不堅者，脾脆。唇上下好者，脾端正。唇偏舉者，脾偏頃也。黑色小理者，腎小。理者，腎大。高耳者，腎高。耳後陷者，腎下。耳堅者，腎堅。耳薄不堅者，腎脆。耳好前居牙車者，腎端正。耳偏高者，腎偏頃也。凡此諸變者，持則安，減則病也。
黃帝曰：善。然非余之所問也。願聞人之有不可病者，至盡天壽，雖有深憂大恐，怵惕之志，猶不能減也。甚寒大熱，不能傷也。其有不離屏蔽室內，又無怵惕之恐，然不免於病者，何也，願聞其故。岐伯曰：五藏六府，邪之舍也，請言其故。五藏皆小者，少病，苦焦心，大愁憂。五藏皆大者，緩於事，難使以憂。五藏皆高者，好高舉措。五藏皆下者，好出人下。五藏皆堅者，無病。五藏皆脆者，不離於病。五藏皆端正者，和利得人心。五藏皆偏頃者，邪心而善盜，不可以為人，平反覆言語也。

黃帝曰：願聞六府之應。岐伯答曰：肺合大腸，大腸者，皮其應。心合小腸，小腸者，脈其應。肝合膽，膽者，筋其應。脾合胃，胃者，肉其應。腎合三焦膀胱，三焦膀胱者，腠理毫毛其應。
黃帝曰：應之奈何？岐伯曰：肺應皮，皮厚者，大腸厚，皮薄者，大腸薄，皮緩腹裡大者，大腸大而長，皮急者，大腸急而短，皮滑者，大腸直，皮肉不相離者，大腸結。心應脈，皮厚者，脈厚，脈厚者，小腸厚。皮薄者，脈薄。脈薄者，小腸薄。皮緩者，脈緩，脈緩者，小腸大而長。皮薄而脈衝小者，小腸小而短。諸陽經脈皆多紆屈者，小腸結。脾應肉，肉堅大者，胃厚，肉麼者，胃薄，肉小而麼者胃不堅，肉不稱身者，胃下，胃下者，下脘約不利。肉不堅者，胃緩。肉無小裹累者，胃急。肉多少裹累者，胃結。胃結者，上脘約不利也。肝應爪，爪厚色黃者，膽厚。爪薄色紅者，膽薄。爪堅色青者，膽急。爪濡色赤者，膽緩。爪直色白無約者，膽直。爪惡色黑多絞者，膽結也。腎應骨，密理厚皮者，三焦膀胱厚。理薄皮者，三焦膀胱薄。疏腠理者，三焦膀胱緩。皮急而無毫毛者，三焦膀胱急。毫毛美而者，三焦膀胱直。稀毫毛者，三焦肪胱結也。
黃帝曰：厚薄美惡皆有形，願聞其所病。岐伯答曰：視其外應，以知其內藏，則知所病矣。

\section{禁服第四十八}

雷公問於黃帝曰：細子得受業，通於九針六十篇，旦暮勤服之，近者編絕，久者簡垢，然尚諷誦弗置，未盡解於意矣，外揣言渾為一，未知所謂也。夫大則無外，小則無內，大小無極，高下無度，之奈何？士之才力，或有厚薄，智慮褊淺，不能博大深奧，自強於學若細子，細子恐其散於後世，絕於子孫，敢問約之奈何？黃帝曰：善乎哉問也。此先師之所禁，坐私傳之也，割臂歃血之盟也，子若欲得之，何不齋乎，雷公再拜而起曰：請聞命於是也。乃齋宿三日而請曰：敢問今日正陽，細子願以受盟。黃帝乃與俱入齋室，割臂歃血。黃帝親祝曰：今日正陽，歃血傳方，敢有背此言者，反受其殃。雷公再拜曰：細子受之。黃帝乃左握其手，右受之書，曰：慎之慎之，吾為子言之。

凡刺之理，經脈為始，滎其所行，知其度量，內刺五藏，外刺六府，審察衛氣，為百病母，調其虛實，虛實乃止，瀉其血絡，血盡不殆矣。雷公曰：此皆細子之所以通，未知其所約也。

黃帝曰：夫約方者，猶約囊也，囊滿而弗約，則輸洩，方成弗約，則神與弗俱。雷公曰：願為下材者，弗滿而約之。黃帝曰：未滿而知約之以為工，不可以為天下師。雷公曰：願聞為工。

黃帝曰：寸口主中，人迎主外，兩者相應，俱往俱來，若引繩大小齊等，春夏人迎微大，秋冬寸口微大，如是者名曰平人。
人迎大一倍於寸口，病在足少陽，一倍而躁，在手少陽。人迎二倍，病在足太陽，二倍而躁，病在手太陽。人迎三倍，病在足陽明，三倍而躁，病在手陽明。盛則為熱，虛則為寒，緊則為痛痹，代則乍甚乍問。盛則瀉之，虛則補之，緊痛則取之分肉，代則取血絡，具飲藥，陷下則灸之，不盛不虛，以經取之，名曰經刺。人迎四倍者，且大且數，名曰溢陽，溢陽為外格，死不治。必審按其本末，察其寒熱，以驗其藏府之病。
寸口大於人迎一倍，病在足厥陰，一倍而躁，病在手心主。寸口二倍，病在足少陰，二倍而躁。在手少陰。寸口三倍，病在足太陰，三倍而躁，病在手太陰。盛則脹滿，寒中食不化，虛則熱中，出糜少氣，溺色變，緊則痛痹，代則乍痛乍止。盛則瀉之，虛則補之，緊則先刺而後灸之，代則取血絡，而後調之，陷下則徒灸之，陷下者，脈血絡於中，中有著血，血寒，故宜灸之，不盛不虛，以經取之。名曰經刺，寸口四倍者名曰內關，內關者，且大且數，死不治。必審察其本末之寒溫，以驗其藏府之病。

通其滎輸，乃可傳於大數。大數曰：盛則徒瀉之。虛則徒補之，緊則灸刺，且飲藥，陷下則徒灸之，不盛不虛，以經取之。所謂經治者，飲藥，亦曰灸刺。脈急則引，脈大以弱，則欲安靜，用力無勞也。



\section{五色第四十九}

雷公問於黃帝曰：五色獨決於明堂乎，小子未知其所謂也。黃帝曰：明堂者，鼻也。闕者，眉間也。庭者，顏也。蕃者頰側也。蔽者，耳門也。其間欲方大，去之十步，皆見於外，如是者壽，必中百歲。雷公曰：五官之辯，奈何？黃帝曰：明堂骨高以起平以直，五藏次於中央，六府挾其兩側，首面上於闕庭，王宮在於下極，五藏安於胸中，真色以致，病色不見，明堂潤澤以清，五官惡得無辯乎？雷公曰：其不辯者，可得聞乎？黃帝曰：五色之見也，各出其色部，部骨陷者，必不免於病矣。其色部乘襲者，雖病者甚，不死矣。雷公曰：官五色奈何？黃帝曰：青黑為痛，黃赤為熱，白為寒，是謂五官。
雷公曰：病之益甚與其方衰，如何。黃帝曰：外內皆在焉，切其脈口滑小緊以沉者，病益甚，在中。人迎氣大緊以浮者，其病益甚，在外。其脈口浮滑者，病日進。人迎沉而滑者，病日損。其脈口滑以沉者，病日進，在內。其人迎脈滑盛以浮者，其病日進，在外。脈之浮沉及人迎與寸口氣小大等者，病難已。病之在藏，沉而大者，易已，小為逆。病在府，浮而大者，其病易已。人迎盛堅者，傷於寒，氣口盛堅者，傷於食。
雷公曰：以色言病之間甚，奈何？黃帝曰：其色以明，沉夭者為甚，其色上行者，病益甚，其色下行，如雲徹散者，病方已。五色各有藏部，有外部，有內部也。色從外部走內部者，其病從外走內。其色從內走外者，其病從內走外。病生於內者，先治其陰，後治其陽，反者益甚。其病生於陽者，先治其外，後治其內，反者益甚。其脈滑大以代而長者，病從外來，目有所見，志有所惡，此陽氣之並也，可變而已。第四節雷公曰：小子聞風者，百病之始也，厥逆者，寒濕之起也，別之奈何？黃帝曰：常候闕中，薄澤為風，沖濁為痹，在地為厥，此其常也，各以其色言其病。雷公曰：人不病卒死，何以知之。黃帝曰：大氣入於藏府者，不病而卒死矣。雷公曰：病小愈而卒死者，何以知之。黃帝曰：赤色出兩顴，大如母指者，病雖小愈，必卒死。黑色出於庭，大如母指，必不病而卒死。雷公再拜曰：善哉，其死有期乎？黃帝曰：察色以言其時。

雷公曰：善乎，願卒聞之。黃帝曰：庭者，首面也。闕上者，咽喉也。闕中者，肺也。下極者，心也。直下者，肝也。肝左者，膽也。下者，脾也。方上者，胃也。中央者，大腸也。挾大腸者，腎也。當腎者，齊也。面王以上者，小腸也。面王以下者，膀胱子處也。顴者，肩也。顴後者，腎也。臂下者，手也。目內上者，膺乳也。挾繩而上者，背也。循牙車以下者，股也。中央者，膝也。膝以下者，脛也。當脛以下者，足也。巨分者，股裡也。巨屈者，膝臏也。此五藏六府支節之部也。
各有部分，有部分，用陰和陽，用陽和陰，當明部分，萬舉萬當，能別左右，是謂大道，男女異位，故曰陰陽，審察澤夭，謂之良工。沉濁為內，浮澤為外，黃赤為風，青黑為痛，白為寒，黃而膏潤為膿，赤甚者為血痛，甚為攣，寒甚為皮不仁。五色各見其部，察其浮沉，以知淺深，察其澤夭，以觀成敗，察其散搏，以知遠近，視色上下，以知病處，積神於心，以知往今。故相氣不微，不知是非，屬意勿去，乃知新故。色明不，沉夭為甚，不明不澤，其病不甚。其色散，駒駒然未有聚，其病散而氣痛，聚未成也。腎乘心，心先病，腎為應，色皆如是。男子色在於面王，為小腹痛，下為卵痛，其圜直為莖痛，高為本，下為首，狐疝陰之屬也。女子在於面王，為膀胱子處之病，散為痛，搏為聚，方員左右，各如其色形。其隨而下至胝，為淫，有潤如膏狀，為暴食不。左為左，右為右，其色有邪，聚散而不端，面色所指者也。色者，青黑赤白黃，皆端滿有別鄉。別鄉赤者，其色赤，大如榆莢，在面王為不日。其色上銳，首空上向，下銳下向，在左右如法，以五色命藏，青為肝，赤為心，白為肺，黃為脾，黑為腎。肝合筋，心合脈，肺合皮，脾合肉，腎合骨也。

\section{論勇第五十}

黃帝問於少俞曰：有人於此，並行並立，其年之長少等也，衣之厚薄均也，卒然遇烈風暴雨，或病或不病，或皆病，或皆不病，其故何也？少俞曰：帝問何急？黃帝曰：願盡聞之。少俞曰：春青風，夏陽風，秋涼風，各寒風。凡此四時之風者，其所病各不同形。黃帝曰：四時之風，病人如何？少俞曰：黃色薄皮弱肉者，不勝春之虛風；白色薄皮弱肉者，不勝夏之虛風；青色薄皮弱肉，不勝秋之虛風；赤色薄皮弱肉，不勝冬之虛風也。黃帝曰：黑色不病乎？少俞曰：黑色而皮厚肉堅，固不傷於四時之風。其皮薄而肉不堅，色不一者，長夏至而有虛風者，病矣。其皮厚而肌肉堅者，長夏至而有虛風，不病矣。其皮厚而肌肉堅者，必重感於寒，外內皆然，乃病。黃帝曰：善。

黃帝曰：夫人之忍痛與不忍痛者，非勇怯之分也。夫勇士之不忍痛者，見難則前，見痛則止；夫怯士之忍痛者，聞難則恐，遇痛不動。夫勇士之忍痛者，見難不恐，遇痛不動；夫怯士之不忍痛者，見難與痛，目轉面盼，恐不能言，失氣驚，顏色變化，乍死乍生。余見其然也，不知其何由，願聞其故。少俞曰：夫忍痛與不忍痛者，皮膚之薄厚，肌肉之堅脆緩急之分也，非勇怯之謂也。黃帝曰：願聞勇怯之所由然。少俞曰：勇士考，目深以固，長衡直暢，三焦理橫，其心端直，其肝大以堅，其膽滿以傍，怒則氣盛而胸張，肝舉而膽橫，毗裂而目揚，毛起而面蒼，此勇士之由然者也。黃帝曰：願聞怯士之所由然。少俞曰：怯士者，目大而不減，陰陽相失，其焦理縱，（骨曷）（骨亏）短而小，肝系緩，其膽不滿而縱，腸胃挺，脅下空，雖方大怒，氣不能滿其胸，肝肺雖舉，氣衰復下，故不能久怒，此怯士之所由然者也。黃帝曰；怯士之得酒，怒不避勇士者，何藏使然？少俞曰：酒者，水谷之精，熟谷之液也，其氣慓悍，其入於胃中，則胃脹，氣上逆，滿於胸中，肝浮膽橫。當是之時，固比於勇士，氣衰則悔。與勇士同類，不知避之，名曰酒悖也。



\section{背俞第五十一}

黃帝問於岐伯曰：願聞五藏之俞，出於背者。岐伯曰：胸中大俞，在杼骨之端，肺俞在三焦之間，心俞在五焦之間，膈俞在七焦之間，肝俞在九焦之間，脾俞在十一焦之間，腎俞在十四焦之間，皆挾脊相去三寸所，則欲得而驗之，按其處，應在中而痛解，乃其俞也。灸之則可，刺之則不可。氣盛則瀉之，虛則補之。以火補者，無吹其火，須自滅也。以火瀉者，疾吹其火，傳其艾，須其火滅也。



\section{衛氣第五十二}

黃帝曰：五藏者，所以藏精神魂魄者也。六府者，所以受水谷而化行物者也。其氣內干五藏，而外絡支節。其浮氣之不循經者，為衛氣。其精氣之行於經者，為滎氣。陰陽相隨，外內相貫，如環之無端，亭亭淳淳乎，孰能窮之。然其分別陰陽，皆有標本虛實所離之處。能別陰陽十二經者，知病之所生。候虛實之所在者，能得病之高下。知六府之氣街者，能知解結契紹於門戶。能知虛實堅軟者，知補瀉之所在。能知六經標本者，可以無惑於天下。

岐伯曰：博哉，聖帝之論，臣請盡意悉言之。足太陽之本，在跟以上五寸中，標在兩絡命門，命門者，目也。足少陽之本，在竅陰之間，標在窗籠之前，窗籠者，耳也。足少陰之本，在內踝下上三寸中，標在背俞與舌下兩脈也。足厥陰之本，在行間上五寸所，標在背俞也。足陽明之本，在厲兌，標在人迎頰挾頏顙也。足太陰之本，在中封前上四寸之中，標在背俞與舌本也。手太陽之本，在外踝之後，標在命門之上一寸也。手少陽之本，在小指次指之間上二寸，標在耳後上角下外也。手陽明之本，在肘骨中，上至別陽，標在顏下合鉗上也。手太陰之本，在寸口之中，標在腋內動也。手少陰之本，在銳骨之端，標在背俞也。手心主之本，在掌後兩筋之間二寸中，標在腋下下三寸也。凡候此者，下虛則厥，下盛則熱，上虛則眩，上盛則熱痛。故實者，絕而止之，虛者，引而起之。

請言氣街，胸氣有街，腹氣有街，頭氣有街，脛氣有街，故氣在頭者，止之於腦。氣在胸者，止之膺與背俞。氣在腹者，止之背俞，與衝脈於齊左右之動脈者。氣在脛者，止之於氣街，與承山踝上以下。取此者，用毫針，必先按而在，久應於手，乃剌而予之。所治者，頭痛眩僕，腹痛中滿暴脹，及有新積。痛可移者，易已也，積不痛，難已也。



\section{論痛第五十三}

黃帝問於少俞曰：筋骨之強弱，肌肉之堅脆，皮膚之厚薄，腠理之疏密，各不同，其於針石火之痛如何。腸胃之厚薄堅脆亦不等，其於毒藥何如？願盡聞之。少俞曰：人之骨強筋弱肉緩皮膚厚者，耐痛，其於針石之痛火亦然。黃帝曰：其耐火者，何以知之。少俞答曰：加以黑色而美骨者，耐火。黃帝曰：其不耐針石之痛者，何以知之。少俞曰：堅肉薄皮者，不耐針石之痛，於火亦然。
黃帝曰：人之病，或同時而傷，或易已，或難已，其故何如？少俞曰：同時而傷，其身多熱者，易已。多寒者，難已。
黃帝曰：人之勝毒，何以知之。少俞曰：胃厚色黑大骨及肥者，皆勝毒，故其瘦而薄胃者，皆不勝毒也。



\section{天年第五十四}

黃帝問於岐伯曰：願聞人之始生，何氣為基，何立而為，何失而死，何得而生。岐伯曰：以母為基，以父為，失神者死，得神者生也。黃帝曰：何者為神。岐伯曰：血氣已和，滎衛已通，五藏已成，神氣舍心，魂魄畢具，乃成為人。

黃帝曰：人之壽夭各不同，或夭壽，或卒死，或病久，願聞其道。岐伯曰：五藏堅固，血脈和調，肌肉解利，皮膚緻密，滎衛之行，不失其常，呼吸微徐，氣度以行，六府化谷，津液布揚，各如其常，故能長久。黃帝曰：人之壽百歲而死，何以致之。岐伯曰：使道隧以長，基高以方，通調滎衛，三部三里起，骨高肉滿，百歲乃得終。

黃帝曰：其氣之盛衰，以至其死，可得聞乎？岐伯曰：人生十歲，五藏始定，血氣已通，其氣在下，故好走。二十歲，血氣始盛，肌肉方長，故好趨。三十歲，五藏大定，肌肉堅固，血脈盛滿，故好步。四十歲，五藏六府十二經脈，皆大盛以平定，腠理始疏，滎華頹落，發頗頒白，平盛不搖，故好坐。五十歲，肝氣始衰，肝葉始薄，膽汁始滅，目始不明。六十歲，心氣始衰，善憂悲，血氣懈惰，故好臥。七十歲，脾氣虛，皮膚枯。八十歲，肺氣衰，魄離，故言善誤。九十歲，腎氣焦，四藏經脈空虛。百歲，五藏皆虛，神氣皆去，形骸獨居而終矣。

黃帝曰：其不能終壽而死者，何如？岐伯曰：其五藏皆不堅，使道不長，空外以張，喘息暴疾，又卑基，薄脈少血，其肉不石，數中風寒，血氣虛，脈不通，真邪相攻，亂而相引，故中壽而盡也。



\section{逆順第五十五}

黃帝問於伯高曰：余聞氣有逆順，脈有盛衰，刺有大約，可得於聞乎？伯高曰：氣之逆順者，所以應天地陰陽四時五行也。脈之盛衰者，所以候血氣之虛實有餘不足也。刺之大約者，必明知病之可刺，與其未可刺，與其已不可剌也。

黃帝曰：候之奈何？伯高曰：兵法曰：無迎逢逢之氣，無擊堂堂之陣。刺法曰：無刺之熱，無刺漉漉之汗，無刺渾渾之脈，無刺病與脈相逆者。黃帝曰：候其可刺奈何？伯高曰：上工，刺其未病者也。其次，刺其未盛者也。其次，刺其已衰者也。下工，刺其方襲者也，與其形之盛者也，與其病之與脈相逆者也。故曰，方其盛也，勿敢毀傷，刺其已衰，事必大昌。故曰，上工治未病，不治已病，此之謂也。



\section{五味第五十六}

黃帝曰：願聞谷氣有五味，其入五藏，分別奈何？伯高曰：胃者，五藏六府之海也，水谷皆入於胃，五藏六府，皆稟氣於胃。五味各走其所喜，谷味酸，先走肝，谷味苦，先走心，谷味甘，先走脾，谷味辛，先走肺，谷味咸，先走腎，谷氣津液已行，滎衛大通，乃化糟粕，以次傳下。

黃帝曰：滎衛之行奈何？伯高曰：谷始入於胃，其精微者，先出於胃之兩焦，以溉五藏，別出兩行，滎衛之道。其大氣之搏而不行者，積於胸中，命曰氣海，出於肺，循喉咽，故呼則出，吸則入。天地之精氣，其大數常出三入一，故谷不入半日則氣衰，一日則氣少矣。

黃帝曰：谷之五味，可得聞乎？伯高曰：請盡言之。五穀，米甘，麻酸，大豆咸，麥苦，黃黍辛。五果，棗甘，李酸，栗咸，杏苦桃辛。五畜，牛甘，犬酸，豬咸，羊苦，雞辛。五菜，葵甘，韭酸，藿咸，薤苦，蔥辛。五色，黃色宜甘，青色宜酸，黑色宜咸，赤色宜苦，白色宜辛。凡此五者，各有所宜。

所謂五色者，脾病者，宜食米飯牛肉棗葵。心病者，宜食麥羊肉杏薤。腎病者。宜食大豆黃卷豬肉栗藿。肝病者，宜食麻犬肉李韭。肺病者，宜食黃黍雞肉桃蔥。五禁，肝病禁辛，心病禁咸，脾病禁酸，腎病禁甘，肺病禁苦。肝色青，宜食甘，米飯牛肉棗葵皆甘。心色赤，宜食酸，犬肉麻李韭皆酸。脾色黃，宜食咸，大豆豕肉栗藿皆咸。肺色白，宜食苦，麥羊肉杏薤皆苦。腎色黑，宜食辛，黃黍雞肉桃蔥皆辛。



\section{水脹第五十七}

黃帝問於岐伯曰：水與膚脹，鼓脹，腸覃，石瘕，石水，何以別之。岐伯答曰：水始起也，目窠上微腫，如新臥起之狀，其頸脈動，時，陰股間寒，足脛腫，腹乃大，其水已成矣。以手按其腹，隨手而起，如裹水之狀，此其候也。
黃帝曰：膚脹何以候之。岐伯曰：膚脹者，寒氣客於皮膚之間，鼓鼓然不堅，腹大，身盡腫，皮厚，按其腹。而不起，腹色不變，此其候也。
鼓脹何如？岐伯曰：腹脹身皆大，大與膚脹等也，色蒼黃，腹筋起，此其候也。
腸覃何如？岐伯曰：寒氣客於腸外，與衛氣相搏，氣不得滎，因有所繫，癖而內著，惡氣乃起，肉乃生。其始生也，大如雞卵，稍以益大，至其成如懷子之狀，久者離藏，按之則堅，推之則移，月事以時下，此其候也。
石瘕何如？岐伯曰：石瘕生於胞中，寒氣客於子門，子門閉塞，氣不得通，惡血當瀉不瀉，杯以留止，日以益大，狀如懷子，月事不以時下，皆生於女子，可導而下。
黃帝曰：膚脹鼓脹，可刺耶。岐伯曰：先瀉其脹之血絡，後調其經，刺去其血絡也。

\section{賊風第五十八}

黃帝曰：夫子言賊風邪氣之傷人也，令人病焉，今有其不離屏蔽，不出室穴之中，卒然病者，非不離賊風邪氣，其故何也？岐伯曰：此皆嘗有所傷於濕氣，藏於血脈之中，分肉之間，久留而不去，若有所墮墜，惡血在內而不去。卒然喜怒不節，飲食不適，寒溫不時，腠理閉而不通，其開而遇風寒，則血氣凝結，與故邪相襲，則為寒痹。其有熱則汗出，汗出則受風，雖不遇賊風邪氣，必有因加而發焉。

黃帝曰：夫子之所言者，皆病人之所自知也，其無所遇邪氣，又無怵之所志，卒然而病者，其故何也，唯因鬼神之事乎？岐伯曰：此亦有故，邪留而未發，因而志有所惡，及有所慕，血氣內亂，兩氣相搏，其所從來者微，視之不見，聽而不聞，故似鬼神。黃帝曰：其祝而已者，其故何也？岐伯曰：先巫者，因知百病之勝，先知其病之所從生者，可祝而已也。



\section{衛氣失常第五十九}

黃帝曰：衛氣之留於腹中，積不行，苑蘊不得常所，使人支脅胃中滿，喘呼逆息者，何以去之。伯高曰：其氣積於胸中者，上取之。積於腹中者，下取之。上下皆滿者，傍取之。黃帝曰：取之奈何？伯高對曰：積於上，瀉大迎天突喉中。積於下者，瀉三里與氣街。上下皆滿者，上下取之，與季脅之下一寸。重者，雞足取之，診視其脈大而弦急，及絕不至者，及腹皮急甚者，不可刺也。黃帝曰：善。

黃帝問於伯高曰：何以知皮肉氣血筋骨之病也。伯高曰：色起兩眉薄澤者，病在皮。色青黃赤白黑者，病在肌肉。滎氣濡然者，病在血氣。目色青黃赤白黑者，病在筋。耳焦枯，受塵垢，病在骨。黃帝曰：病形何如，取之奈何？伯高曰：夫百病變化，不可勝數，然皮有部，肉有柱，血氣有輸，骨有屬。黃帝曰：願聞其故。伯高曰：皮之部，輸於四末。肉之柱，在臂脛諸陽分肉之間，與足少陰分間。血氣之輸，輸於諸絡，氣血留居則盛而起。筋部無陰無陽，無左無右，候病所在。骨之屬者，骨空之所以受益而益腦髓者也。黃帝曰：取之奈何？伯高曰：夫病變化，浮沉深淺，不可勝窮，各在其處，病間者淺之，甚者深之，間者少之，甚者眾之，隨變而調氣，故曰上工。

黃帝問於伯高曰：人之肥瘦大小寒溫，有老壯少小，別之奈何？伯高對曰：人年五十已上為老，二十已上為壯，十八已上為少，六歲已上為小。黃帝曰：何以度知其肥瘦。伯高曰：人有肥有膏有肉。黃帝曰：別此奈何？伯高曰：肉堅，皮滿者，肥。肉不堅，皮緩者，膏。皮肉不相離者，肉。黃帝曰：身之寒溫何如？伯高曰：膏者，其肉淖而理者，身寒。細理者，身熱脂者，其肉堅，細理者熱，理者寒。黃帝曰：其肥瘦大小奈何？伯高曰：膏者，多氣而皮縱緩，故能縱腹垂腴。肉者，身體容大。脂者，其身收小。黃帝曰：三者之氣血多少何如？伯高曰：膏者，多氣，多氣者，熱，熱者，耐寒。肉者，多血則充形，充形則平。脂者，其血清，氣滑少，故不能大。此別於眾人者也。黃帝曰：眾人奈何？伯高曰：眾人皮肉脂膏，不能相加也，血與氣，不能相多，故其形不小不大，各自稱其身，命曰眾人。黃帝曰：善。治之奈何？伯高曰：必先別其三形，血之多少，氣之清濁，而後調之。治無失常經。是故膏人縱腹垂腴，肉人者，上下容大，脂人者，雖脂不能大也。



\section{玉版第六十}

黃帝曰：余以小針為細物也，夫子乃言上合之於天，下合之於地，中合之於人，余以為過針之意矣，願聞其故。岐伯曰：何物大於天乎，夫大於針者，惟五兵者焉。五兵者，死之備也。非生之具，且夫人者，天地之鎮也，其不可不參乎？夫治民者，亦唯針焉，夫針之與五兵，其孰小乎？

黃帝曰：病之生時，有喜怒不測，飲食不節，陰氣不足，陽氣有餘，滎氣不行，乃發為癰疽。陰陽不通，兩熱相搏，乃化為膿，小針能取之乎？岐伯曰：聖人不能使化者為之，邪不可留也。故兩軍相當，旗幟相望，白刃陳於中野者，此非一日之謀也。能使其民令行，禁止士卒無白刃之難者，非一日之教也，須臾之得也。夫至使身被癰疽之病，膿血之聚者，不亦離道遠乎？夫癰疽之生，膿血之成也，不從天下，不從地出，積微之所生也。故聖人自治於未有形也，愚者遭其已成也。
黃帝曰：其已形，不予遭，膿已成，不予見，為之奈何？岐伯曰：膿已成，十死一生，故聖人勿使已成，而明為良方，著之竹帛，使能者踵而傳之後世，無有終時者，為其不予遭也。黃帝曰：其已有膿血而後遭乎？不道之以小針治乎？岐伯曰：以小治小者，其功小，以大治大者，多害，故其已成膿血者，其唯砭石鈹鋒之所取也。

黃帝曰：多害者其不可全乎？岐伯曰：其在逆順焉。黃帝曰：願聞逆順。岐伯曰：以為傷者，其白眼青，黑眼小，是一逆也。內藥而嘔者，是二逆也。腹痛喝甚，是三逆也。肩項中不便，是四逆也。音嘶色脫，是五逆也。除此五者，為順矣。黃帝曰：諸病皆有逆順，可得聞乎？岐伯曰：腹脹身熱脈大，是一逆也。腹鳴而滿，四支清洩，其脈大。是二逆也。而不止，脈大。是三逆也。且溲血脫形，其脈小勁，是四逆也。脫形，身熱，脈小以疾，是謂五逆也。如是者，不過十五日而死矣。其腹大脹，四末清。形脫，洩甚，是一逆也。腹脹便血，其脈大，時絕，是二逆也。溲血，形肉脫，脈搏，是三逆也。嘔血，胸滿引背，脈小而疾，是四逆也。嘔，腹脹且飧洩，其脈絕，是五逆也。如是者，不過一時而死矣，工不察此者而刺之，是謂逆治。

黃帝曰：夫子之言針甚駿，以配天地，上數天文，下度地紀，內別五藏，外次六府，經脈二十八會，盡有周紀，能殺生人，不能起死者，子能反之乎？岐伯曰：能殺生人，不能起死者也。黃帝曰：余聞之，則為不仁。然願聞其道，弗行於人。岐伯曰：是明道也。其必然也，其如刀劍之可以殺人。如飲酒使人醉也，雖勿胗，猶可知矣。黃帝曰：願卒聞之。岐伯曰：人之所受氣者，谷也。谷之所注者，胃也。胃者，水谷氣血之海也。海之所行雲氣者，天下也。胃之所出氣血者，經隧也。經隧者，五藏六府之大絡也，迎而奪之而已矣。黃帝曰：上下有數乎？岐伯曰：迎之五里，中道而止，五至而已，五往而藏之氣盡矣。故五五二十五，而竭其輸矣。此所謂奪其天氣者也，非能絕其命而頃其壽者也。黃帝曰：願卒聞之。岐伯曰：門而刺之者，死於家中，入門而刺之者，死於堂上。黃帝曰：善乎方，明哉道，請著之玉版，以為重寶，傳之後世，以為刺禁，令民勿敢犯也。



\section{五禁第六十一}

黃帝問於岐伯曰：余聞刺有五禁，何謂五禁。岐伯曰：禁其不可刺也。黃帝曰：余聞刺有五奪。岐伯曰：無瀉其不可奪者也。黃帝曰：余聞刺有五過。岐伯曰：補瀉無過其度。黃帝曰：余聞刺有五逆。岐伯曰：病與脈相逆，命曰五逆。黃帝曰：余聞刺有九宜。岐伯曰：明知九針之論，是謂九宜。
黃帝曰：何謂五禁，願聞其不可刺之時。岐伯曰：甲乙日自乘，無刺頭，無發蒙於耳內。丙丁日自乘，無振埃於肩喉廉泉。戊己日自乘四季，無刺腹去爪瀉水。庚辛日自乘，無刺關節於股膝，壬癸日自乘，無刺足脛，是謂五禁。
黃帝曰：何謂五奪。岐伯曰：形肉已奪，是一奪也。大奪血之後，是二奪也。大汗出之後，是三奪也。大洩之後，是四奪也。新產及大血，是五奪也，此皆不可瀉。
黃帝曰：何謂五逆。岐伯曰：熱病脈靜，汗已出，脈盛躁，是一逆也。病洩脈洪大，是二逆也。著痹不移，肉破，身熱，脈偏絕，是三逆也。淫而奪形，身熱，色夭然白，及後下血杯，血杯篤重，是謂四逆也。寒熱奪形，脈堅搏，是謂五逆也。

\section{動輸第六十二}

黃帝曰：經脈十二，而手太陰足少陰陽明，獨動不休，何也？岐伯曰：是明胃脈也。

胃為五藏六府之海，其清氣上注於肺，肺氣從太陰而行之，其行也，以息往來，故人一呼，脈再動，一吸，脈亦再動，呼吸不已，故動而不止。黃帝曰：氣之過於寸口也，上十焉息，下八焉伏，何道從還，不知其極。岐伯曰：氣之離藏也，卒然如弓弩之發，如水之下岸，上於魚以反衰，其餘氣衰散以上逆，故其行微。

黃帝曰：足之陽明，何因而動。岐伯曰：胃氣上注於肺，其悍氣上衝頭者，循咽上走空竅，循眼系，入絡腦，出，下客主人循牙車，合陽明，並下人迎，此胃氣別走於陽明者也。故陰陽上下，其動也若一。故陽病而陽脈小者為逆，陰病而陰脈大者，為逆，故陰陽俱靜俱動，若引繩相頃者，病。

黃帝曰：足少陰何因而動。岐伯曰：衝脈者，十二經之海也，與少陰之大絡，起於腎下，出於氣街，循陰股內廉，邪入中，循脛股內廉，並少陰之經，下入內踝之後。入足下。其別者，邪入踝，出屬跗上，入大指之間，注諸絡，以溫足脛，此脈之常動者也。

黃帝曰：滎衛之行也，上下相貫，如環之無端。今有其卒然遇邪氣，及逢大寒，手足懈惰，其脈陰陽之道，相輸之會，行相失也。氣何由還。岐伯曰：夫四末陰陽之會者，此氣之大絡也。四街者，氣之徑路也，故絡絕則徑通，四末解則氣從合，相輸如環。黃帝曰：善。此所謂如環無端，莫知其紀，此之謂也。



\section{五味論第六十三}

黃帝問於少俞曰：五味入於口也，各有所走，各有所病。酸走筋，多食之，令人癃。咸走血，多食之，令人喝。辛走氣，多食之，令人洞心。苦走骨，多食之，令人變嘔。甘走肉，多食之，令人心。余知其然也，不知其何由，願聞其故。

少俞答曰：酸入於胃，其氣澀以收，上之兩焦，弗能出入也，不出即留於胃中，胃中和溫，則下注膀胱，膀胱之脆薄以懦，得酸則縮綣，約而不通，水道不行，故癃。陰者，積筋之所終也，故酸入而走筋矣。
黃帝曰：咸走血，多食之，令人喝，何也？少俞曰：咸入於胃，其氣上走中焦，注於脈，則血氣走之，血與咸相得，則凝，凝則胃中汁注之，注之則胃中竭，竭則咽路焦，故舌本干而善喝。血脈者，中焦之道也，故咸入而走血矣。
黃帝曰：辛走氣，多食之，令人洞心，何也？少俞曰：辛入於胃，其氣走於上焦，上焦者，受氣而滎諸陽者也，姜韭之氣薰之，滎衛之氣，不時受之，久留心下，故洞心。辛與氣俱行，故辛入而與汗俱出。
黃帝曰：苦走骨，多食之，令人變嘔，何也？少俞曰：苦入於胃，五穀之氣，皆不能勝苦，苦入下脘，三焦之道，皆閉而不通，故變嘔。齒者，骨之所終也，故苦入而走骨，故入而復出知其走骨也。
黃帝曰：甘走肉，多食之，令人心，何也？少俞曰：甘入於胃，其氣弱小，不能上至於上焦，而與谷留於胃中者，令人柔潤者也，胃柔則緩，緩則蠱動，蠱動則令人心。其氣外通於肉，故甘走肉。



\section{陰陽二十五人第六十四}

黃帝曰：余聞陰陽之人，何如？伯高曰：天地之間，六合之內，不離乎五，人亦應之。故五五二十五人之政，而陰陽之人不與焉。其滎又不合於眾者也，余已知之矣，願聞二十五人之形，血氣之所生別，而以候從外知內，何如？岐伯曰：悉乎哉問也，此先師之也，雖伯高猶不能明之也。黃帝避席遵循而卻曰：余聞之。得其人弗教，是謂重失，得而之，天將厭之。余願得而明之，金匱藏之，不敢揚之。岐伯曰：先立五形金木水火土，別其五色，異其五形之人，而二十五人具矣。
黃帝曰：願卒聞之。岐伯曰：慎之慎之，臣請言之。木形之人，比於上角，似於蒼帝，其為人，蒼色，小頭，長面，大肩背，直身，小手，足好，有才，勞心，少力，多憂，勞於事。能春夏，不能秋冬，感而病生，足厥陰佗佗然。大角之人，比於左足少陽，少陽之上遺遺然，左角之人，比於右足少陽，少陽之下隨隨然。角之人，比於右足少陽，少陽之上推推然。判角之人，比於左足少陽，少陽之下栝栝然。火形之人，比於上徵，似於赤帝。其為人，赤色，廣，脫面，小頭，好肩背髀腹，小手足，行安地，疾心，行搖，肩背肉滿，有氣，輕財，少信，多慮，見事明，好顏，急心，不壽暴死。能春夏，不能秋冬，秋冬感而病生手少陰，核核然。質徵之人，比於左手太陽，太陽之上肌肌然。少徵之人，比於右手太陽，太陽之下，然。右徵之人，比於右手太陽，太陽之上，鮫鮫然。質判之人，比於左手太陽，太陽之下，支支頤頤然。土形之人，比於上宮，似於上古黃帝。其為人，黃色，員面，大頭，美肩背，大腹，美股脛，小手足，多肉，上下相稱，行安地，舉足浮安，心好利人，不喜權勢，善附人也。能秋冬，不能春夏，春夏感而病生，足太陰惇惇然。大宮之人，比於左足陽明，陽明之上婉婉然。加宮之人，比於左足陽明，陽明之下坎坎然，少宮之人，比於右足陽明，陽明之上樞樞然。左宮之人，比於右足陽明，陽明之下兀兀然。金形之人，比於上商，似於白帝。其為人，方面，白色，小頭，小肩背，小腹，小手足，如骨發踵外，骨輕，身清廉，急心靜悍，善為吏，能秋冬，不能春夏，春夏感而病生，手太陰惇惇然。商之人，比於左手陽明，陽明之上廉廉然。右商之人，比於左手陽明，陽明之下脫脫然。左商之人，比於右手陽明，陽明之上監監然。少商之人，比於右手陽明，陽明之下嚴嚴然。水形之人，比上羽，似於黑帝。其為人，黑色面不平，大頭廉頤，小肩，大腹，動手足，發行搖身，下尻長背，延延然，不敬畏，善欺給人戮死，能秋冬，不能春夏，春夏感而病，生足少陰，汗汗然。大羽之人，比於右足太陽，太陽之上，頰頰然。少羽之人，比於左足太陽，太陽之下，紆紆然。眾之為人，比於右足太陽，太陽之下，然。桎之為人，比於左足太陽，太陽之上，安安然。是故五形之人二十五變者，眾之所以相欺者是也。
黃帝曰：得其形，不得其色，何如？岐伯曰：形勝色，色勝形者，至其勝時年加，感則病行，失則憂矣。形色相得者，富貴大樂。黃帝曰：其形色相勝之時，年加可知乎？岐伯曰：凡年忌下上之人，大忌常加七歲，十六歲，二十五歲，三十四歲，四十三歲，五十二歲，六十一歲，皆人之大忌，不可不自安也。感則病行，失則憂矣，當此之時，無為奸事，是謂年忌。
黃帝曰：夫子之言，脈之上下，血氣之候，以知形氣，奈何？岐伯曰：足陽明之上，血氣盛則髯美長，血少氣多則髯短，故氣少血多則髯少，血氣皆少則無髯，兩吻多畫。足陽明之下，血氣盛則下毛美長至胸。血多氣少則下毛美短至齊，行則善高舉足，足指少肉，足善寒，血少氣多，則肉而善瘃，血氣皆少，則無毛，有則稀枯瘁，善痿厥足痹。足少陽之上，氣血盛則通髯美長，血多氣少則通髯美短，血少氣多則少須，血氣皆少則無須，感於寒濕則善痹，骨痛，爪枯也。足少陽之下，血氣盛則脛毛美長，外踝肥，血多氣少則脛毛美短，外踝皮堅而厚，血少氣多則毛少，外踝皮薄而軟，血氣皆少則無毛，外踝瘦無肉。足太陽之上，血氣盛則美眉，眉有毫毛，血多氣少則惡眉，面多少理，血少氣多則面多肉，血氣和則美色。足太陽之下，血氣盛則跟肉滿，踵堅，氣少血多則踵跟空，血氣皆少則善轉筋踵下痛。第四節手陽明之上，血氣盛則髭美，血少氣多則髭惡。血氣皆少則無髭，手陽明之下，血氣盛則腋下毛美，手魚肉以溫，氣血皆少則手瘦以寒。手少陽之上，血氣盛則眉美以長，耳色美，血氣皆少則耳焦惡色。手少陽之下，血氣盛則手卷多肉以溫，血氣皆少則寒以瘦，氣少血多則瘦以多脈。第六節手太陽之上，血氣盛則口多須，面多肉以平，血氣皆少則面瘦惡色。手太陽之下，血氣盛則掌肉充滿，血氣皆少則掌瘦以寒。

黃帝曰：二十五人者，刺之有約乎？岐伯曰：美眉者，足太陽之脈，氣血多。惡眉者，血氣少。其肥而澤者，血氣有餘。肥而不澤者，氣有餘，血不足。瘦而無澤者，氣血俱不足。審察其形氣有餘不足而調之，可以知逆順矣。
黃帝曰：刺其諸陰陽，奈何？岐伯曰：按其寸口人迎，以調陰陽，切循其經絡之凝澀結而不通者，此於身皆為痛痹，甚則不行，故凝澀。凝澀者，致氣以溫之，血和乃止。其結絡者，脈結血不行，決之乃行，故曰：氣有餘於上者，導而下之，氣不足於上者，推而休之，其稽留不至者，因而迎之，必明於經隧，乃能持之。寒與熱爭者，導而行之，其宛陳血不結者，則而予之。必先明知二十五人，則血氣之所在，左右上下，刺約畢也。

\section{五音五味第六十五}

右徵與少徵，調右手太陽上。左商與左徵，調左手陽明上。少徵與太宮，調左手陽明上。右角與太角，調右足少陽下。太徵與少徵，調左手太陽上。眾羽與少羽，調右足太陽下。少商與右商，調右手太陽下。桎羽與眾羽，調右足太陽下。少宮與太宮，調右足陽明下。判角與少角，調右足少陽下。商與上商，調右足陽明下。商與上角，調左足太陽下。
上徵與右徵同，穀麥，畜羊，果杏。手少陰藏心，色赤，味苦，時夏。上羽與太羽同，谷大豆，畜彘，果栗。足少陰藏腎，色黑，味咸，時冬。上宮與太宮同，谷稷，畜牛，果棗。足太陰藏脾，色黃，味甘，時季夏。上商與右商同，谷黍，畜雞，果桃。手太陰藏肺，色白味辛，時秋。上角與太角同。谷麻，畜犬，果李。足厥陰藏肝，色青，味酸，時春。
太宮與上角同，右足陽明上。左角與太角同，左足陽明上。少羽與太羽同，右足太陽下。左商與右商同，左手陽明下。加宮與太宮同，左足少陽上。質判與太宮同，左手太陽下。判角與太角同，左足少陽下。太羽與太角同，右足太陽上。太角與太宮同，右足少陽上。
右徵，少徵，質徵，上徵，判徵。右角，角，上角，太角，判角。右商，少商，商，上商，左商。少宮，上宮，太宮，加宮，左宮。眾羽，桎羽，上羽，太羽，少羽。

黃帝曰：婦人無須者，無血氣乎？岐伯曰：衝脈任脈，皆起於胞中，上循背裡，為經絡之海。其浮而外者，循腹右，上行會於咽喉，別而絡唇口，血氣盛則充膚熱肉，血獨盛則澹滲皮膚，生毫毛。今婦人之生，有餘於氣，不足於血，以其數脫血也。沖任之脈，不滎口，故須不生焉。黃帝曰：士人有傷於陰，陰氣絕而不起，陰不用，然其須不去，其故何也？宦者獨去，何也，願聞其故。岐伯曰：宦者去其宗筋，傷其衝脈，血瀉不復，皮膚內結，口不滎，故須不生。黃帝曰：其有天宦者，未嘗被傷，不脫於血，然其須不生，其故何也？岐伯曰：此天之所不足也，其任沖不盛，宗筋不成，有氣無血，口不滎，故須不生。黃帝曰：善乎哉，聖人之通萬物也，蓋日月之光影，音聲鼓響，聞其聲而知其形，其非夫子，孰能明萬物之精。
是故聖人視其顏色，黃赤者，多熱氣，青白者，少熱氣，黑色者，多血少氣。美眉者，太陽多血，通髯極須者，少陽多血，美眉者，陽明多血，此其時然也。夫人之常數，太陽常多血少氣，少陽常多氣少血，陽明常多血多氣，厥陰常多氣少血，少陰常多氣少血，太陰常多血少氣，此天之常數也。


\section{百病始生第六十六}

黃帝問於岐伯曰：夫百病之始生也，皆生於風雨寒暑，清濕喜怒。喜怒不節則傷藏，風雨則傷上，清濕則傷下三部之氣，所傷異類，願聞其會。岐伯曰：三部之氣各不同，或起於陰，或起於陽，請言其方。喜怒不節，則傷藏，藏傷則病起於陰也。清濕襲虛，則病起於下，風雨襲虛，則病起於上，是謂三部。至於其淫不可勝數。黃帝曰：余固不能數，故問先師，願卒聞其道。岐伯曰：風雨寒熱，不得虛邪，不能獨傷人，卒然逢疾風暴雨而不病者，蓋無虛，故邪不能獨傷人，此必因虛邪之風，與其身形，兩虛相得，乃客其形。兩實相逢，眾人肉堅。其中於虛邪也，因於天時，與其身形，參以虛實，大病乃成。氣有定舍，因處為名，上下中外，分為三員。

是故虛邪之中人也，始於皮膚，皮膚緩則腠理開，開則邪從毛髮入，入則抵深，深則毛髮立，毛髮立則淅然，故皮膚痛。留而不去，則傳舍於絡脈，在絡之時，痛於肌肉，其痛之時息，大經乃代。留而不去，傳舍於經，在經之時，灑淅喜驚。留而不去，傳舍於輸，在輸之時，六氣不通四支，則支節痛，腰脊乃強。留而不去，傳舍於伏沖之脈，在伏沖之時，體重身痛。留而不去，傳舍於腸胃，在腸胃之時，賁響腹脹，脹多寒則腸鳴飧洩，食不化，多熱則溏出麋。留而不出，傳舍於腸胃之外，募原之間，留著於脈，稽留而不去，息而成積，或著孫脈，或著絡脈，或著經脈，或著輸脈，或著於伏沖之脈，或著於膂筋，或著於腸胃之募原，上連於緩筋，邪氣淫，不可勝論。

黃帝曰：願盡聞其所由然。岐伯曰：其著孫絡之脈而成積者，其積往來上下臂手孫絡之居也，浮而緩，不能句積而止之，故往來移行腸胃之間，水湊滲注灌，濯濯有音，有寒則滿雷引，故時切痛。其著於陽明之經，則挾齊而居，飽食則益大，則益小。其著於緩筋也，似陽明之積，飽食則痛，則安。其著於腸胃之募原也，痛而外連於緩筋，飽食則安，則痛。其著於伏沖之脈者，揣之應手而動，發手則熱氣下於兩股如湯沃之狀。其著於膂筋，在腸後者，則積見，飽則積不見，按之不得。其著於輸之脈者，閉塞不通，津液不下，孔竅干塞，此邪氣之從外入內從上下也。

黃帝曰：積之始生，至其已成，奈何？岐伯曰：積之始生，得寒乃生，厥乃成積也。黃帝曰：其成積奈何？岐伯曰：厥氣生足，生脛寒，脛寒則血脈凝澀，血脈凝澀則寒氣上入於腸胃，入於腸胃則脹，脹則腸外之汁沫迫聚不得散，日以成積。卒然多食飲，則腸滿，起居不節，用力過度，則絡脈傷，陽絡傷則血外溢。血外溢則血，陰絡傷則血內溢，血內溢則後血，腸胃之絡傷，則血溢於腸外，腸外有寒，汁沫與血相搏，則併合凝聚不得散，而積成矣。卒然外中於寒，若內傷於憂怒，則氣上逆，氣上逆則六輸不通，溫氣不行，凝血蘊裹而不散，津液澀滲，著而不去，而積皆成矣。黃帝曰：其生於陰者，奈何？岐伯曰：憂思傷心，重寒傷肺，忿怒傷肝，醉以入房，汗出當風傷脾，用力過度，若入房汗出浴，則傷腎，此內外三部之所生病者也。
黃帝曰：善。治之奈何？岐伯答曰：察其所痛，以知其應，有餘不足，當補則補，當瀉則瀉，無逆天時，是謂至治。



\section{行針第六十七}

黃帝問於岐伯曰：余聞九針於夫子，而行之於百姓，百姓之血氣，各不同形，或神動而氣先針行，或氣與針相逢，或針已出，氣獨行，或數刺乃知，或髮針而氣逆，或數刺病益劇，凡此六者，各不同形，願聞其方，
岐伯曰：重陽之人其神易動，其氣易往也。黃帝曰：何謂重陽之人。岐伯曰：重陽之人，高高，言語善疾，舉足善高，心肺之藏氣有餘，陽氣滑盛而揚，故神動而氣先行。
黃帝曰：重陽之人而神不先行者，何也？岐伯曰：此人頗有陰者也。黃帝曰：何以知其頗有陰也。岐伯曰：多陽者，多喜，多陰者，多怒，數怒者，易解。故曰頗有陰，其陰陽之離合難，故其神不能先行也。
黃帝曰：其氣與針相逢，奈何？岐伯曰：陰陽和調，而血氣淖澤滑利，故針入而氣出疾而相逢也。
黃帝曰：針已出而氣獨行者，何氣使然。岐伯曰：其陰氣多而陽氣少，陰氣沉而陽氣浮者內藏，故針已出，氣乃隨其後，故獨行也。
黃帝曰：數刺乃知。何氣使然。岐伯曰：此人之多陰而少陽，其氣沉而氣往難，故數刺乃知也。
黃帝曰：針入而氣逆者，何氣使然。岐伯曰：其氣逆與其數刺病益甚者，非陰陽之氣，浮沉之勢也，此皆之所敗，工之所失，其形氣無過焉。



\section{上膈第六十八}

黃帝曰：氣為上膈者，食飲入而還出，余已知之矣。蟲為下膈，下膈者，食時乃出，余未得其意，願卒聞之。岐伯曰：喜怒不適，食飲不節，寒溫不時，則寒汁流於腸中，流於腸中則蟲寒，蟲寒則積聚，守於下管，則腸胃充郭，衛氣不滎，邪氣居之，人食則蟲上食，蟲上食則下管虛，下管虛則邪氣勝之，積聚以留，留則癰成，癰成則下管約，其癰在管內者，即而痛深，其癰在外者，則癰外而痛浮，癰上皮熱。

黃帝曰：刺之奈何？岐伯曰：微按其癰，視氣所行，先淺刺其傍，稍內益深，還而刺之，無過三行，察其沉浮，以為深淺，已刺必熨，令熱入中，日使熱內，邪氣益衰，大癰乃潰。伍以參禁，以除其內，恬無為，乃能行氣，後以咸苦，化谷乃下矣。



\section{憂恚無言第六十九}

黃帝問於少師曰：人之卒然憂恚，而言無音者，何道之塞，何氣出行，使音不彰，願聞其方。少師答曰：咽喉者，水谷之道也。喉嚨者，氣之所以上下者也。會厭者，音聲之戶也。口者，音聲之扇也。舌者，音聲之機也。懸雍垂者，音聲之關也。頏顙者，分氣之所洩也。橫骨者，神氣所使主發舌者也。故人之鼻洞涕出不收者，頏顙不開，分氣失也。是故厭小而疾薄，則發氣疾，其開闔利，其出氣易。其厭大而厚，則開闔難，其氣出遲，故重言也。人卒然無音者，寒氣客於厭，則厭不能發，發不能下至，其開闔不致，故無音。

黃帝曰：刺之奈何？岐伯曰：足之少陰，上繫於舌，絡於橫骨，終於會厭，兩瀉其血脈，濁氣乃辟，會厭之脈，上絡任脈，取之天突，其厭乃發也。



\section{寒熱第七十}

黃帝問於岐伯曰：寒熱瘰在於頸腋者，皆何氣使生。岐伯曰：此皆鼠寒熱之毒氣也，留於脈而不去者也。黃帝曰：去之奈何？岐伯曰：鼠之本，皆在於藏，其末上出於頸腋之間，其浮於脈中，而未內著於肌肉，而外為膿血者，易去也。黃帝曰：去之奈何？岐伯曰：請從其本引其末，可使衰去，而絕其寒熱。審按其道以予之，徐往徐來以去之，其小如麥者，一刺知，三刺而已。黃帝曰：決其生死奈何？岐伯曰：反其目視之，其中有赤脈，上下貫瞳子，見一脈，一歲死，見一脈半，一歲半死，見二脈，二歲死，見二脈半，二歲半死，見三脈，三歲而死，見赤脈不下貫瞳子，可治也。



\section{邪客第七十一}

黃帝問於伯高曰：夫邪氣之客人也，或令人目不瞑不臥出者，何氣使然。伯高曰：五穀入於胃也，其糟粕津液宗氣，分為三隧，故宗氣積於胸中，出於喉嚨，以貫心脈，而行呼吸焉。滎氣者，泌其津液，注之於脈，化以為血，以態四末，內注五藏六府，以應刻數焉。衛氣者，出其悍氣之疾，而先行於四末分肉皮膚之間，而不休者也，晝日行於陽，夜行於陰，常從足少陰之分間，行於五藏六府。今厥氣客於五藏六府，則衛氣獨衛其外，行於陽，不得入於陰，行於陽則陽氣盛，陽氣盛則陽陷，不得入於陰，陰虛，故目不瞑。黃帝曰：善。治之奈何？伯高曰：補其不足，瀉其有餘，調其虛實，以通其道，而去其邪，飲以半夏湯一劑，陰陽已通，其臥立至。黃帝曰：善。此所謂決瀆壅塞，經絡大通，陰陽和得者也，願聞其方。伯高曰：其湯方以流水千里以外者八升，揚之萬遍，取其清五升煮之，炊以葦薪火沸置秫米一升，治半夏五合徐炊，令竭為一升半，去其滓，飲汁一小杯，日三稍益，以知為度。故其病新發者，覆杯則臥，汗出則已矣。久者，三飲而已也。

黃帝問於伯高曰：願聞人之支節，以應天地奈何？伯高答曰：天員地方，人頭員足方，以應之。天有日月，人有兩目。地有九州，人有九竅。天有風雨，人有喜怒。天有雷電，人有音聲。天有四時，人有四支。天有五音，人有五藏。天有六律，人有六府。天有冬夏，人有寒熱。天有十日，人有手十指。辰有十二，人有足十指莖垂以應之，女子不足二節，以抱人形。天有陰陽，人有夫妻。歲有三百六十五日，人有三百六十節。地有高山，人有肩膝。地有深谷，人有腋。地有十二經水，人有十二經脈。地有泉脈，人有衛氣。地有草，人有毫毛。天有晝夜。人有臥起。天有列星，人有牙齒。地有小山，人有小節。地有山石，人有高骨。地有林木，人有募筋。地有聚邑，人有肉。歲有十二月，人有十二節。地有四時不生草，人有無子。此人與天地相應者也。

黃帝問於岐伯曰：余願聞持針之數，內針之理，縱舍之意，皮開腠理，奈何？脈之屈折，出入之處，焉至而出，焉至而止，焉至而徐，焉至而疾，焉至而入。六府之輸於身者，余願盡聞，少序別離之處，離而入陰，別而入陽，此何道而從行，願盡聞其方。岐伯曰：帝之所問，針道畢矣。黃帝曰：願卒聞之。岐伯曰：手太陰之脈，出於大指之端，內屈，循白肉際。至本節之後太淵，留以澹，外屈，上於本節下，內屈，與陰諸絡會於魚際，數脈並注，其氣滑利，伏行壅骨之下，外屈，出於寸口而行，上至於肘內廉，入於大筋之下，內屈，上行陰，入腋下，內屈，走肺。此順行逆數之曲折也。心主之脈，出於中指之端，內屈，循中指內廉以上，留於掌中，伏行兩骨之間，外屈，出兩筋之間，骨肉之際，其氣滑利，上二寸，外屈，出行兩筋之間，上至肘內廉，入於小筋之下，留兩骨之會，上于于胸中，內絡於心脈。黃帝曰：手少陰之脈，獨無俞，何也？岐伯曰：少陰，心脈也。心者，五藏六府之大主也，精神之所舍也，其藏堅固，邪弗能容也，容之則心傷，心傷則神去，神去則死矣。故諸邪之在於心者，皆在於心之包絡。包絡者，心主之脈也，故獨無俞焉。黃帝曰：少陰獨無俞者，不病乎？岐伯曰：其外經病而藏不病，故獨取其經於掌後銳骨之端，其餘脈出入屈折，其行之徐疾，皆如手少陰心主之脈行也，故本俞者，皆其因氣之虛實疾徐以取之，是謂因沖而瀉，因衰而補，如是者，邪氣得去，真氣堅固，是謂因天之序。
黃帝曰：持針縱舍奈何？岐伯曰：必先明知十二經脈之本末，皮膚之寒熱，脈之盛衰滑澀，其脈滑而盛者，病日進，虛而細者，久以持，大以澀者，為痛痹，陰陽如一者，病難治，其本末尚熱者，病尚在，其熱已衰者，其病亦去矣。持其尺，察其肉之堅脆，大小滑澀，寒溫燥濕，因視目之五色，以知五藏，而決死生，視其血脈，察其色，以知其寒熱痛。黃帝曰：持針縱舍，余未得其意也。岐伯曰：持針之道，欲端以正，安以靜，先知虛實，而行疾徐，左手執骨，右手循之，無與肉果，瀉欲端以正，補必閉膚，輔針導氣，邪得淫，真氣得居。黃帝曰：皮開腠理奈何？岐伯曰：因其分肉，左別其膚，微內而徐端之，視神不散，邪氣得去。

黃帝問於岐伯曰：人有八虛，各何以候。岐伯答曰：以候五藏。黃帝曰：候之奈何？岐伯曰：肺心有邪，其氣留於兩肘。肝有邪，其氣流於兩腋。脾有邪，其氣留於兩髀。腎有邪，其氣留於兩。凡此八虛者，皆機關之室，真氣之所過，血絡之所游，邪氣惡血，固不得住留，住留則傷筋絡骨節，機關不得屈伸，故病攣也。



\section{通天第七十二}

黃帝問於少師曰：余嘗聞人有陰陽，何謂陰人，何謂陽人。少師曰：天地之間，六合之內，不離於五，人亦應之，非徒一陰一陽而已也，而略言耳，口弗能明也。黃帝曰：願略聞其意，有賢人聖人，心能備而行之乎？少師曰：蓋有太陰之人，少陰之人，太陽之人，少陽之人，陰陽和平之人。凡五人者，其態不同，其筋骨氣血各不等。

黃帝曰：其不等者，可得聞乎？少師曰：太陰之人，貪而不仁，下齊湛湛，好內而惡出，心和而不發，不務於時，動而後之，此太陰之人也。少陰之人，小貪而賊心，見人有亡，常若有得，好傷好害，見人有滎，乃反慍怒，心疾而無恩，此少陰之人也。太陽之人，居處于于，好言大事，無能而虛說，志發於四野。舉措不顧是非，為事如常自用，事雖敗，而常無悔，此太陽之人也。少陽之人，諦好自貴，有小小官，則高自宜，好為外交，而不內附，此少陽之人也。陰陽和平之人，居處安靜，無為懼懼，無為欣欣，婉然從物，或與不爭，與時變化，尊則謙謙，譚而不治，是謂至治。

古之善用針艾者，視人五態，乃治之，盛者瀉之，虛者補之。黃帝曰：治人之五態奈何？少師曰：太陰之人，多陰而無陽，其陰血濁，其衛氣澀，陰陽不和，緩筋而厚皮，不之疾瀉，不能移之。少陰之人，多陰少陽，小胃而大腸，六府不調，其陽明脈小，而太陽脈大，必審調之，其血易脫，其氣易敗也。太陽之人，多陽而少陰，必謹調之，無脫其陰，而瀉其陽，陽重脫者，易狂，陰陽皆脫者，暴死不知人也。少陽之人，多陽少陰，經小而脈大，血在中而氣外，實陰而虛陽，獨瀉其絡脈，則強氣脫而疾，中氣不足，病不起也。陰陽和平之人，其陰陽之氣和，血脈調，謹診其陰陽，視其邪正，安容儀，審有餘不足，盛則瀉之，虛則補之，不盛不虛，以經取之。此所以調陰陽，別五態之人者也。

黃帝曰：夫五態之人者，相與無故，卒然新會，未知其行也，何以別之。少師答曰：眾人之屬，不如五態之人者，故五五二十五人，而五態之人不與焉。五態之人，尤不合於眾者也。黃帝曰：別五態之人奈何？少師曰：太陰之人，其狀然黑色，念然下意，臨臨然長大，然未僂，此太陰之人也。少陰之人，其狀清然竊然，固以陰賊，立而躁，行而似伏，此少陰之人也。太陽之人，其狀軒軒儲儲，反身折，此太陽之人也。少陽之人，其狀立則好仰，行則好搖，其兩臂兩肘，則常出於背，此少陽之人也。陰陽和平之人，其狀委委然，隨隨然，然，愉愉然，然，豆豆然，眾人皆曰君子，此陰陽和平之人也。

\section{官能第七十三}

黃帝問於岐伯曰：余聞九針於夫子，眾多矣，不可勝數。余推而論之，以為一紀，余司誦之，子聽其理，非則語余，請其正道，令可久傳後世無患，得其人乃傳，非其人勿言。岐伯稽首再拜曰：請聽聖王之道。黃帝曰：用針之理，必知形氣之所在，左右上下，陰陽表裡，血氣多少，行之逆順，出入之合。謀伐有過。知解結，知補虛瀉實，上下氣門，明通於四海，審其所在，寒熱淋露，以輸異處，審於調氣，明於經隧，左右支絡，盡知其會。寒與熱爭，能合而調之，虛與實鄰，知決而通之，左右不調，把而行之，明於逆順，乃知可治。陰陽不奇，故知起時，害於本末，察其寒熱，得邪所在，萬刺不殆，知官九針，刺道畢矣。

明於五輸徐疾所在，屈伸出入，皆有條理。言陰與陽，合於五行，五藏六府，亦有所藏，四時八風，盡有陰陽，各得其位，合於明堂，各處色部，五藏六府，察其所痛，左右上下，知其寒溫，何經所在。審皮膚之寒溫滑澀，知其所苦，膈有上下，知其氣所在，先得其道，稀而疏之，稍深以留，故能徐入之。大熱在上，推而下之，從下上者，引而去之。視前痛者，常先取之。大寒在外，留而補之。入於中者，從合瀉之。針所不為，炙之所宜。上氣不足，推而揚之。下氣不足，積而從之。陰陽皆虛，火自當之。厥而寒甚，骨廉陷下，寒過於膝，下陵三里。陰絡所過，得之留止。寒入於中，推而行之。經陷下者，火則當之。結絡堅緊，火所治之。不知所苦，兩之下，男陰女陽，良工所禁，針論畢矣。

用針之法，必有法則，上視天光，下司八正，以辟奇邪，而觀百姓，審於虛實，無犯其邪，是得天之露，遇歲之虛，救而不勝，反受其殃。故曰必知天忌，乃言針意，法於往古，驗於來今，觀於窈冥，通於無窮，之所不見，良工之所貴，莫知其形，若神。邪氣之中人也，灑淅動形，正邪之中人也微，先見於色，不知於其身，若有若亡，若亡若存，有形無形，莫知其情。是故上工之取氣，乃救其萌芽，下工守其已成，因敗其形。是故工之用針也，知氣之所在，而守其明戶，明於調氣，補瀉所在，徐疾之意，所取之處。瀉必用員，切而轉之，其氣乃行，疾而徐出，邪氣乃出，伸而迎之，搖大其穴，氣出乃疾。補必用方，外引其皮，令當其門，左引其樞，右推其膚，微旋而徐推之，必端以正，安以靜，堅心無解，欲微以留，氣下而疾出之，推其皮，蓋其外門，真氣乃存，用針之要，無忘其神。

雷公問於黃帝曰：針論曰，得其人乃傳，非其人勿言，何以知其可傳。黃帝曰：各得其人。任之其能，故能明其事。雷公曰：願聞官能奈何？黃帝曰：明目者，可使視色，聰耳者，可使聽音。捷疾辭語者，可使傳論。語徐而安靜，手巧而心審諦者，可使行針艾，理血氣而調諸逆順，察陰陽而兼諸方。緩節柔筋而心和調者，可使導引行氣。疾毒言語輕人者，可使唾癰病。爪苦手毒，為事善傷者，可使按積抑痹，各得其能，方乃可行，其名乃彰。不得其人，其功不成，其師無名。故曰：得其人乃言，非其人勿傳，此之謂也。手毒者，可使試按龜，置龜於器下，而按其上，五十日而死矣。手甘者，復生如故也。



\section{論疾診尺第七十四}

黃帝問於岐伯曰：余欲無視色持脈，獨調其尺，以言其病，從外知內，為之奈何？岐伯曰：審其尺之緩急小大滑澀，肉之堅脆，而病形定矣。視人之目窠上，微癰如新臥起狀，其頸脈動，時，按其手足上，而不起者，風水膚脹也。尺膚滑，其淖澤者，風也。尺肉弱者，解，安臥脫肉者，寒熱，不治。尺膚滑而澤脂者，風也。尺膚澀者，風痹也。尺膚如枯魚之鱗者，水飲也。尺膚熱甚，脈盛躁者，病溫也。其脈盛而滑者，病且出也。尺膚寒，其脈小者，洩，少氣。尺膚炬然先熱後寒者，寒熱也。尺膚先寒，久大之而熱者，亦寒熱也。肘所獨熱者，腰以上熱。手所獨熱者，腰以下熱。肘前獨熱者，膺前熱。肘後獨熱者，肩背熱。臂中獨熱者，腰腹熱。肘後以下三四寸熱者，腸中有蟲。掌中熱者，腹中熱。掌中寒者，腹中寒。魚上白肉有青血脈者，胃中有寒。尺炬然熱，人迎大者，當奪血。尺堅大，脈小甚，少氣有加，立死。

目赤色者病在心，白在肺，青在肝，黃在脾，黑在腎，黃色不可名者病在胸中。診目痛，赤脈從上下者太陽病，從下上者陽明病，從外走內者少陽病。診寒熱，赤脈上下至瞳子，見一脈，一歲死，見一脈半，一歲半死，見二脈，二歲死，見二脈半，二歲半死，見三脈，三歲死。診齲齒痛，按其陽之來，有過者獨熱，在左左熱，在右右熱，在上上熱，在下下熱。
診血脈者，多赤多熱，多青多痛，多黑為久痹。多赤多黑多青皆見者，寒熱身痛，而色微黃，齒垢黃，爪甲上黃，黃疸也。安臥小便黃赤，脈小而澀者，不嗜食。
人病其寸口之脈與人迎之脈小大等，及其浮沉等者，病難已也。女子手少陰脈動甚者妊子。嬰兒病，其頭毛皆逆上者必死。耳間青脈起者掣痛，大便赤硬飧洩，脈小者手足寒難已。飧洩，脈小，手足溫，洩易已。

四時之變，寒暑之勝，重陰必陽，重陽必陰，故陰主寒，陽主熱。故寒甚則熱，熱甚則寒。故曰：寒生熱，熱生寒，此陰陽之變也。故曰：冬傷於寒，春生癉熱。春傷於風，夏生飧洩腸。夏傷於暑，秋生瘧。秋傷於濕，冬生嗽。是謂四時之序也。



\section{刺節真邪第七十五}

黃帝問於岐伯曰：余聞刺有五節，奈何？岐伯曰：固有五節，一曰振埃，二曰發蒙，三曰去爪，四曰徹衣，五曰解惑。黃帝曰：夫子言五節，余未知其意。岐伯曰：振埃者，刺外，去陽病也。發蒙者，刺府輸，去府病也。去爪者，刺關節支絡也。徹衣者，盡刺諸陽之奇輸也。解惑者，盡知調陰陽，補瀉有餘不足，相傾移也。
黃帝曰：刺節言振埃，夫子乃言刺外經，去陽病，余不知其所謂也，願卒聞之。岐伯曰：振埃者，陽氣大逆，上滿於胸中，憤肩息，大氣逆上，喘喝坐伏，病惡埃煙，不得息，請言振埃，尚疾於振埃。黃帝曰：善。取之何如？岐伯曰：取之天容。黃帝曰：其上氣，窮胸痛者，取之奈何？岐伯曰：取之廉泉。黃帝曰：取之有數乎？岐伯曰：取天容者，無過一里。取廉泉者，血變而止。黃帝曰：善哉。
黃帝曰：刺節言發蒙，余不得其意，夫發蒙者，耳無所聞，目無所見，夫子乃言刺府輸，去府病，何輸使然，願聞其故。岐伯曰：妙乎哉問也，此刺之大約，針之極也，神明之類也，口說書卷，猶不能及也，請言發蒙耳，尚疾於發蒙也。黃帝曰：善。願卒聞之。岐伯曰：刺此者，必於日中，刺其聽宮，中其眸子，聲聞於耳，此其輸也。黃帝曰：善。何謂聲聞於耳。岐伯曰：刺邪以手堅按其兩鼻竅而疾偃，其聲必應於針也。黃帝曰：善。此所謂弗見為之，而無目視，見而取之，神明相得者也。
黃帝曰：刺節言去爪，夫子乃言刺關節支絡，願卒聞之。岐伯曰：腰脊者，身之大關節也。支脛者，人之管以趨翔也。莖垂者，身中之機，陰精之候，津液之道也。故飲食不節，喜怒不時，津液內溢，乃下留於睾，血道不通，日大不休，仰不便，趨翔不能，此病滎然有水，不上不下，鈹石所取，形不可匿，常不得蔽，故命曰去爪。帝曰：善。
黃帝曰：刺節言徹衣，夫子乃言盡刺諸陽之奇輸，未有常處也，願卒聞之。岐伯曰：是陽氣有餘，而陰氣不足，陰氣不足則內熱，陽氣有餘則外熱，內熱相搏，熱於懷炭，外畏綿帛近，不可近身，又不可近席，腠理閉塞，則汗不出，舌焦唇槁，干嗌燥，飲食不讓美惡。黃帝曰：善。取之奈何？岐伯曰：取之於其天府大杼三，又刺中膂，以去其熱，補足手太陰，以去其汗，熱去汗稀，疾於徹衣。黃帝曰：善。
黃帝曰：刺節言解惑，夫子乃言盡知調陰陽，補瀉有餘不足，相傾移也，惑何以解之。岐伯曰：大風在身，血脈偏虛，虛者不足，實者有餘，輕重不得，傾側宛伏，不知東西，不知南北，乍上乍下，乍反乍覆，顛倒無常，甚於迷惑。黃帝曰：善。取之奈何？岐伯曰：瀉其有餘，補其不足，陰陽平復，用針若此，疾於解惑。黃帝曰：善。請藏之靈蘭之室，不敢妄出也。

黃帝曰：余聞刺有五邪，何謂五邪。岐伯曰：病有持癰者，有容大者，有狹小者，有熱者，有寒者，是謂五邪。黃帝曰：刺五邪奈何？岐伯曰：凡刺五邪之方，不過五章，癉熱消滅，腫聚散亡，寒痹益溫。小者益陽，大者必去，請道其方。凡刺癰邪，無迎隴，易俗移性，不得膿，脆道更行，去其鄉，不安處所乃散亡，諸陰陽過癰者，取之其輸。瀉之。凡刺大邪，日以小，洩奪其有餘，乃益虛，剽其通，針其邪，肌肉親，視之無有反其真，刺諸陽分肉間。凡刺小邪，日以大，補其不足，乃無害，視其所在，迎之界，遠近盡至，其不得外，侵而行之，乃自費，刺分肉間。凡刺熱邪，越而蒼，出遊不歸，乃無病，為開通，闢門戶，使邪得出，病乃已。凡刺寒邪，日以溫，徐往徐來，致其神，門戶已閉，氣不分，虛實得調，其氣存也。
黃帝曰：官針奈何？岐伯曰：刺癰者，用鈹針。刺大者，用鋒針。刺小者，用員利針。刺熱者，用針。刺寒者，用毫針也。

請言解論，與天地相應，與四時相副，人參天地，故可為解，下有漸洳，上生葦蒲，此所以知形氣之多少也。陰陽者，寒暑也，熱則滋雨而在上，根少汁，人氣在外，皮膚緩腠理開，血氣減，汗大洩，皮淖澤。寒則地凍水冰，人氣在中，皮膚致，腠理閉，汗不出，血氣強，肉堅澀。當是之時，善行水者，不能往冰。善穿地者，不能鑿凍。善用針者，亦不能取四厥。血脈凝結，堅搏不往來者，亦未可即柔。故行水者，必待天溫，冰釋凍解，而水可行，地可穿也。人脈猶是也。治厥者，必先熨調和其經，掌與腋，肘與腳，項與脊以調之，火氣已通，血脈乃行，然後視其病，脈淖澤者，刺而平之，堅緊者，破而散之，氣下乃止，此所謂以解結者也。用針之類，在於調氣，氣積於胃，以通滎衛，各行其道，宗氣留於海，其下者，注於氣街，其上者，走於息道。故厥在於足，宗氣不下，脈中之血，凝而留止，弗之火調，弗能取之。用針者，必先察其經絡之實虛，切而循之，按而彈之，視其應動者，乃後取之而下之。六經調者，謂之不病，雖病，謂之自已也。一經上實下虛而不通者，此必有橫絡盛加於大經，令之不通，視而瀉之，此所謂解結也。上寒下熱，先刺其項太陽，久留之。已刺則熨項與肩胛，令熱下合乃止，此所謂推而上之者也。上熱下寒，視其虛脈而陷之於經絡者，取之，氣下乃止，此所謂引而下之者也。大熱身，狂而妄見妄聞妄言，視足陽明及大絡取之，虛者補之，血而實者瀉之，因其偃臥，居其頭前，以兩手四指挾按頸動脈，久持之，卷而切，推下至缺盆中，而復止如前，熱去乃止，此所謂推而散之者也。

黃帝曰：有一脈生數十病者，或痛，或癰，或熱，或寒，或癢，或痹，或不仁，變化無窮，其故何也？岐伯曰：此皆邪氣之所生也。黃帝曰：余聞氣者，有真氣，有正氣，有邪氣。何謂真氣。岐伯曰：真氣者，所受於天，與谷氣並而充身也。正氣者，正風也，從一方來，非實風，又非虛風也。邪氣者，虛風之賊傷人也，其中人也深，不能自去。正風者，其中人也淺，合而自去，其氣來柔弱，不能勝真氣，故自去。
虛邪之中人也，灑淅動形，起毫毛而發腠理。其入深，內搏於骨，則為骨痹。搏於筋，則為筋攣。搏於脈中，則為血閉不通，則為癰，搏於肉，與衛氣相搏，陽勝者，則為熱，陰勝者，則為寒，寒則真氣去，去則虛，虛則寒。搏於皮膚之間，其氣外發，腠理開，毫毛搖，氣往來行，則為癢，留而不去，則痹，衛氣不行，則為不仁。虛邪偏客於身半，其入深，內居滎衛，滎衛稍衰，則真氣去，邪氣獨留，發為偏枯。其邪氣淺者，脈偏痛。
虛邪之入於深也深，寒與熱相搏，久留而內著，寒勝其熱，則骨痛肉枯，熱勝其寒。則爛肉腐肌為膿，內傷骨，內傷骨為骨蝕。有所疾前筋，筋屈不得伸，邪氣居其間而不反，發於筋溜。有所結，氣歸之，衛氣留之，不得反，津液久留，合而為腸溜，久者，數歲乃成，以手按之柔。已有所結，氣歸之，津液留之，邪氣中之，凝結日以易甚，連以聚居，為昔瘤，以手按之堅。有所結，深中骨，氣因於骨，骨與氣並，日以益大，則為骨疽。有所結，中於肉，宗氣歸之，邪留而不去，有熱則化而為膿，無熱則為肉疽。凡此數氣者，其發無常處，而有常名也。



\section{衛氣行第七十六}

黃帝問於岐伯曰：願聞衛氣之行，出入之合，何如？岐伯曰：歲有十二月，日有十二辰，子午為經，卯酉為緯，天週二十八宿，而一面七星，四七二十八星，房昴為緯，虛張為經，是故房至畢為陽，昴至心為陰，陽主晝，陰主夜。故衛氣之行，一日一夜五十週於身，晝日行於陽二十五週，夜行於陰二十五週，周於五藏。是故平旦陰盡，陽氣出於目，目張則氣上行於頭，循項下足太陽，循背下至小指之端。其散者，別於目銳，下手太陽，下至手小指之間外側。其散者，別於目銳，下足少陽，注小指次指之間，以上循手少陽之分，側下至小指之間，別者以上至耳前，合於頷脈，注足陽明以下行，至跗上，入五指之間。其散者，從耳下下手陽明，入大指之間，入掌中。其至於足也，入足心，出內踝，下行陰分，復合於目，故為一週。

是故日行一舍，人氣行一週與十分身之八。日行二舍，人氣行三週於身與十分身之六。日行三舍，人氣行於身五週與十分身之四。日行四捨，人氣行於身七周與十分身之二。日行五舍，人氣行於身九周。日行六舍，人氣行於身十週與十分身之八。日行七舍，人氣行於身十二周在身與十分身之六。日行十四捨，人氣二十五週於身有奇分與十分身之二，陽盡於陰，陰受氣矣。

其始入於陰，常從足少陰注於腎，腎注於心，心注於肺，肺注於肝，肝注於脾，脾復注於腎為周。是故夜行一舍，人氣行於陰藏一週與十分藏之八，亦如陽行之二十五週，而復合於目。陰陽一日一夜，合有奇分十分身之四。與十分藏之二。是故人之所以臥起之時有早晏者，奇分不盡故也。
黃帝曰：衛氣之在於身也，上下往來不以期，候氣而刺之，奈何？伯高曰：分有多少，日有長短，春秋冬夏，各有分理，然後常以平旦為紀，以夜盡為始。是故一日一夜，水下百刻，二十五刻者，半日之度也，常如是無已。日入而止，隨日之長短，各以為紀而刺之，謹候其時，病可與期。失時反候者，百病不治。故曰：刺實者，刺其來也。刺虛者，刺其去也。此言氣存亡之時，以候虛實而刺之。是故謹候氣之所在而刺之，是謂逢時。在於三陽，必候其氣在於陽而刺之。病在於三陰，必候其氣在陰分而刺之。水下一刻，人氣在太陽。水下二刻，人氣在少陽。水下三刻，人氣在陽明。水下四刻，人氣在陰分。水下五刻，人氣在太陽。水下六刻，人氣在少陽。水下七刻，人氣在陽明。水下八刻，人氣在陰分。水下九刻，人氣在太陽。水下十刻，人氣在少陽。水下十一刻，人氣在陽明。水下十二刻，人氣在陰分。水下十三刻，人氣在太陽。水下十四刻，人氣在少陽。水下十五刻，人氣在陽明。水下十六刻，人氣在陰分。水下十七刻，人氣在太陽。水下十八刻，人氣在少陽。水下十九刻，人氣在陽明。水下二十刻，人氣在陰分。水下二十一刻，人氣在太陽。水下二十二刻，人氣在少陽。水下二十三刻，人氣在陽明。水下二十四刻，人氣在陰分。水下二十五刻，人氣在太陽。此半日之度也。從房至畢一十四捨水下五十刻，日行半度。回行一舍，水下三刻與七分刻之四。大要曰：常以日之加於宿上也，人氣在太陽，是故日行一舍，人氣行三陽行與陰分，常如是無已，天與地同紀，紛紛，終而復始，一日一夜，水下百刻而盡矣。



\section{九宮八風第七十七}

合八風虛實邪正（下為圖）
立秋（坤）玄委秋分（兌）倉果立冬（干）新洛夏至（離）上天招（中央）搖冬至（坎）葉蟄立夏（巽）陰洛春分（震）倉門立春（艮）天留立秋二（玄委西南方）秋分七（倉果西方）立冬六（新洛西北方）夏至九（上天南方）招搖中央冬至一（葉蟄北方）立夏四（陰洛東南方）春分三（倉門東方）立春八（天留東北方）太一常以冬至之日，居葉蟄之宮四十六日，明日居天留四十六日，明日居倉門四十六日，明日居陰洛四十五日，明日居天宮四十六日，明日居玄委四十六日，明日居倉果四十六日，明日居新洛四十五日，明日復居葉蟄之宮，曰冬至矣。太一日遊，以冬至之日，居葉蟄之宮，數所在日從一處，至九日，復反於一，常如是無已，終而復始。

太一移日天必應之以風雨，以其日風雨則吉，歲美民安少病矣。先之則多雨，後之則多旱。太一在冬至之日有變，佔在君。太一在春分之日有變，佔在相。太一在中宮之日有變，佔在吏。太一在秋分之日有變，佔在將。太一在夏至之日有變，佔在百姓。所謂有變者，太一居五宮之日，病風折樹木，揚沙石，各以其所主，佔貴賤。因視風所從來而佔之，風從其所居之鄉來為實風，主生，長養萬物。從其沖後來為虛風，傷人者也，主殺，主害者，謹候虛風而避之，故聖人日避虛邪之道，如避矢石然，邪弗能害，此之謂也。

是故太一入徙立於中宮，乃朝八風，以佔吉凶也。風從南方來，名曰大弱風，其傷人也，內舍於心，外在於脈，氣主熱。風從西南方來，名曰謀風，其傷人也，內舍於脾，外在於肌，其氣主為弱。風從西方來，名曰剛風，其傷人也，內舍於肺，外在於皮膚，其氣主為燥。風從西北方來，名曰折風，其傷人也，內舍於小腸，外在於手太陽脈，脈絕則溢，脈閉則結不通，善暴死。風從北方來，名曰大剛風，其傷人也，內舍於腎，外在於骨與肩背之膂筋，其氣主為寒也。風從東北方來，名曰凶風，其傷人也，內舍於大腸，外在於兩脅腋骨下及支節。風從東方來，名曰嬰兒風，其傷人也，內舍於肝，外在於筋紐，其氣主為身濕。風從東南方來，名曰弱風，其傷人也，內舍於胃，外在肌肉，其氣主體重。此八風皆從其虛之鄉來，乃能病人，三虛相搏，則為暴病卒死，兩實一虛，病則為淋露寒熱。犯其雨濕之地，則為痿。故聖人避風，如避矢石焉。其有三虛而偏中於邪風，則為擊僕偏枯矣。


\section{九針論第七十八}

黃帝曰：余聞九針於夫子，眾多博大矣，余猶不能寤，敢問九針焉生，何因而有名。岐伯曰：九針者，天地之大數也，始於一而終於九，故曰：一以法天，二以法地，三以法人，四以法時，五以法音，六以法律，七以法星，八以法風，九以法野。黃帝曰：以針應九之數，奈何？岐伯曰：夫聖人之起，天地之數也，一而九之，故以立九野，九而九之，九九八十一，以起黃鐘數焉，以針應數也。

一者，天也，天者，陽也，五藏之應天者肺，肺者，五藏六府之盡也，皮者，肺之合也，人之陽也，故為之治針，必以大其頭而銳其末，令無得深入而陽氣出。二者，地也，人之所以應土者，肉也，故為之治針，必其身而員其末，令無得傷肉分，傷則氣得竭。三者，人也，人之所以成生者，血脈也，故為之治針，必大其身而員其末，令可以按脈勿陷，以致其氣，令邪氣獨出。四者，時也，時者，四時八風之客於經絡之中，為瘤病者也，故為之治針，必其身而鋒其末，令可以瀉熱出血，而痼病竭。五者，音也，音者，冬夏之分，分於子午，陰與陽別，寒與熱爭，兩氣相搏，合為癰膿者也，故為之治針必令其末如劍鋒，可以取大膿。六者，律也，律者，調陰陽四時而合十二經脈，虛邪客於經絡而為暴痹者也，故為之治針，必令尖如，且員且銳，中身微大，以取暴氣。七者，星也，星者，人之七竅，邪之所客於經，而為痛痹，舍於經絡者也，故為之治針，令尖如蚊喙，靜以徐往，微以久留，正氣因之，真邪俱往，出針而養者也。八者，風也，風者，人之股肱八節也，八正之虛風，八風傷人，內舍於骨解腰脊節腠理之間，為深痹也，故為之治針，必長其身，鋒其末，可以取深邪遠痹。九者，野也，野者，人之節解皮膚之間也，淫邪流溢於身，如風水之狀，而溜不能過於機關大節者也，故為之治針，令尖如挺，其鋒微員，以取大氣之不能過於關節者也。

黃帝曰：針之長短有數乎？岐伯曰：一曰針者，取法於巾針，去末寸半，卒銳之，長一寸六分，主熱在頭身也。二曰員針，取法於絮針，其身而卯其鋒，長一寸六分，主治分肉間氣。三曰針，取法於黍粟之銳，長三寸半，主按脈取氣，令邪出。四曰鋒針，取法於絮針，其身鋒其末，長一寸六分，主癰熱出血。五曰鈹針，取法於劍鋒，廣二分半，長四寸，主大癰膿，兩熱爭者也。六曰員利針，取法於針微大其末，反小其身，令可深內也，長一寸六分，主取癰痹者也。七曰毫針，取法於毫毛，長一寸六分，主寒熱痛痹在絡者也。八曰長針，取法於綦針，長七寸，主取深邪遠痹者也。九曰大針，取法於鋒針，其鋒微員，長四寸，主取大氣不出關節者也，針形畢矣。此九針大小長短法也。

黃帝曰：願聞身形，應九野，奈何？岐伯曰：請言身形之應九野也，左足應立春，其日戊寅己丑。左脅應春分，其日乙卯。左手應立夏，其日戊辰己巳。膺喉首頭應夏至，其日丙午。右手應立秋，其日戊申己未。右脅應秋分，其日辛酉。右足應立冬，其日戊戌己亥。腰尻下竅應冬至，其日壬子。六府膈下三藏應中州，其大禁，大禁太一所在之日，及諸戊己。凡此九者，善候八正所在之處，所主左右上下，身體有癰腫者，欲治之，無以其所直之日潰治之，是謂天忌日也。

形樂志苦，病生於脈，治之以炙刺。形苦志樂，病生於筋，治之以熨引。形樂志樂，病生於肉，治之以針石。形苦志苦，病生於咽喝，治之以甘藥。形數驚恐，筋脈不通，病生於不仁，治之以按摩醪藥。是謂形。
五藏氣，心主噫，肺主，肝主語，脾主吞，腎主欠。六府氣，膽為怒，胃為氣逆噦，大腸小腸為洩，膀胱不約為遺溺，下焦溢為水。五味，酸入肝，辛入肺，苦入心，甘入脾，咸入腎，淡入胃，是謂五味。五並，精氣並肝則憂，並心則喜，並肺則憂，並腎則恐，並脾則畏，是謂五精之氣，並於藏也。五惡，肝惡風，心惡熱，肺惡寒，腎惡燥，脾惡濕，此五藏氣所惡也。五液，心主汗，肝主泣，肺主涕，腎主唾，脾主涎，此五液所出也。五勞，久視傷血，久臥傷氣，久坐傷肉，久立傷骨，久行傷筋，此五久勞所病也。五走，酸走筋，辛走氣，苦走血，咸走骨，甘走肉，是謂五走也。五裁，病在筋，無食酸，病在氣，無食辛，病在骨，無食咸，病在血，無食苦，病在肉，無食甘，口嗜而欲食之，不可多也，必自裁也，命曰五裁。五發，陰病發於骨，陽病發於血，陰病發於肉，陽病發於冬，陰病發於夏。五邪，邪入於陽，則為狂，邪入於陰，則為血痹，邪入於陽，轉則為癲疾，邪入於陰，轉則為，陽入之於陰，病靜，陰出之於陽，病喜怒。五藏，心藏神，肺藏魄，肝藏魂。脾藏意，腎藏精志也。五主，心主脈，肺主皮，肝主筋，脾主肌，腎主骨。
陽明多血多氣，太陽多血少氣，少陽多氣少血，太陰多血少氣，厥陰多血少氣，少陰多氣少血，故曰刺陽明出血氣，刺太陽出血惡氣，刺少陽出氣惡血，刺太陰出血惡氣，刺厥陰出血惡氣，刺少陰出氣惡血也。足陽明太陰為表裡，少陽厥陰為表裡，太陽少陰為表裡，是謂足之陰陽也。手陽明太陰為表裡，少陽心主為表裡，太陽少陰為表裡，是謂手之陰陽也。



\section{歲露論第七十九}

黃帝問於岐伯曰：經言夏日傷暑，秋病瘧，瘧之發以時，其故何也？岐伯對曰：邪客於風府，病循膂而下，衛氣一日一夜，常大會於風府，其明日日下一節，故其日作晏。此其先客於脊背也，故每至於風府則腠理開，腠理開則邪氣入，邪氣入則病作，此所以日作尚晏也。衛氣之行風府，日下一節，二十一日，下至尾底，二十二日，入脊內，注於伏沖之脈，其行九日，出於缺盆之中，其氣上行，故其病稍益，至其內搏於五藏，橫連募原，其道遠，其氣深，其行遲，不能日作，故次日乃畜積而作焉。黃帝曰：衛氣每至於風府，腠理乃發，發則邪入焉，其衛氣日下一節，則不當風府，奈何？岐伯曰：風府無常，衛氣之所應，必開其腠理，氣之所舍節，則其府也。黃帝曰：善。夫風之與瘧也，相與同類，而風常在，而瘧特以時休，何也？岐伯曰：風氣留其處，瘧氣隨經絡，沉以內搏，故衛氣應，乃作也。帝曰：善。

黃帝問於少師曰：余聞四時八風之中人也，故有寒暑，寒則皮膚急而腠理閉，暑則皮膚緩而腠理開，賊風邪氣因得以入乎，將必須八正虛邪，乃能傷人乎？少師答曰：不然，賊風邪氣之中人也，不得以時，然必因其開也，其入深，其內極病，其病人也，卒暴，因其閉也，其入淺以留，其病也，徐以遲。黃帝曰：有寒溫和適，腠理不開，然有卒病者，其故何也？少師答曰：帝弗知邪入乎？雖平居，其腠理開閉緩急，其故常有時也。黃帝曰：可得聞乎？少師曰：人與天地相參也，與日月相應也。故月滿則海水西盛，人血氣積，肌肉充，皮膚致，毛髮堅，腠理郗，煙垢著，當是之時，雖遇賊風，其入淺不深。至其月郭空，則海水東盛，人氣血虛，其衛氣去，形獨居，肌肉減，皮膚縱，腠理開，毛髮殘，理薄，煙垢落，當是之時，遇賊風，則其入深，其病人也，卒暴。黃帝曰：其有卒然暴死暴病者，何也？少師答曰：三虛者，其死暴疾也。得三實者邪不能傷人也。黃帝曰：願聞三虛。少師曰：乘年之衰，逢月之空，失時之和，因為賊風所傷，是謂三虛，故論不知三虛，工反為。帝曰：願聞三實。少師曰：逢年之盛，遇月之滿，得時之和，雖有賊風邪氣，不能危之也。黃帝曰：善乎哉論，明乎哉道，請藏之金匱，命曰三實，然此一夫之論也。

黃帝曰：願聞歲之所以皆同病者，何因而然。少師曰：此八正之候也。黃帝曰：候之奈何？少師曰：候此者，常以冬至之日，太一立於葉蟄之宮，其至也，天必應之以風雨者矣。風雨從南方來者，為虛風，賊傷人者也。其以夜半至也，萬民皆臥而弗犯也，故其歲民少病。其以晝至者，萬民懈惰而皆中於虛風，故萬民多病。虛邪入客於骨而不發於外，至其立春，陽氣大發，腠理開，因立春之日，風從西方來，萬民又皆中於虛風，此兩邪相搏，經氣結代者矣。故諸逢其風而遇其雨者，命曰遇歲露焉。因歲之和，而少賊風者，民少病而少死，歲多賊風邪氣，寒溫不和，則民多病而死矣。黃帝曰：虛邪之風，其所傷貴賤何如，候之奈何？少師答曰：正月朔日，太一居天留之宮，其日西北風不雨，人多死矣。正月朔日，平旦北風，春，民多死。正月朔日，平旦北風行，民病多者，十月三也。正月朔日，日中北風，夏，民多死。正月朔日，夕時北風，秋，民多死。終日北風，大病，死者十有六。正月朔日，風從南方來，命曰旱鄉，從西方來，命曰白骨，將國有殃，人多死亡。正月朔日，風從東方來，發屋，揚沙石，國有大災也。正月朔日，風從東南方來，春有死亡。正月朔日，天和溫，不風，糴賤民不病，天寒而風，糴貴民多病。此所謂候歲之風，殘傷人者也。二月丑，不風，民多心腹病。三月戍不溫，民多寒熱。四月已不暑，民多癉病。十月申不寒，民多暴死。諸所謂風者，皆發屋，折樹木，揚沙石，起毫毛，發腠理者也。


\section{大惑論第八十}

黃帝問於岐伯曰：余嘗上於清冷之台，中階而顧，匍匐而前，則惑，余私異之，竊內怪之，獨瞑獨視，安心定氣，久而不解，獨博獨眩，披髮長跪，而視之，後久之不已也。卒然自上，何氣使然。岐伯對曰：五藏六府之精氣，皆上於目，而為之精，精之窠為眼，骨之精瞳子，筋之精為黑眼，血之精為絡，其窠氣之精為白眼，肌肉之精為約，裹擷筋骨血氣之精而與脈並為系，上屬於腦，後出於項中，故邪中於項，因逢其身之虛，其入深，則隨眼系以入於腦，入於腦則腦轉，腦轉則引目系急，目系急則目眩以轉矣。邪其精，其精所中，不相比也，則精散，精散則視岐，視岐見兩物。目者，五藏六府之精也，滎衛魂魄之所常滎也，神氣之所生也，故神勞則魂魄散，志意亂，是故瞳子黑眼法於陰，白眼赤脈法於陽也。故陰陽合傳而精明也。目者，心使也，心者，神之舍也，故神精亂而不轉，卒然見非常處，精神魂魄，散不相得，故曰惑也。黃帝曰：余疑其然。余每之東苑，未嘗不惑，去之則復，余唯獨為東苑勞神乎，何其異也。岐伯曰：不然也。心有所喜，神有所惡，卒然相惑，則精氣亂，視誤，故惑，神移乃復，是故間者為迷，甚者為惑。
黃帝曰：人之善忘者，何氣使然。岐伯曰：上氣不足，下氣有餘，腸胃實而心肺虛，虛則滎衛留於下，久之不以時上，故善忘也。
黃帝曰：人之善飢而不嗜食者，何氣使然。岐伯曰：精氣並於脾，熱氣留於胃，胃熱則消谷，谷消故善，胃氣逆上，則胃脘寒，故不嗜食也。
黃帝曰：病而不得臥者，何氣使然。岐伯曰：衛氣不得入於陰，常留於陽，留於陽則陽氣滿，陽氣滿則陽盛，不得入於陰則陰氣虛，故目不瞑矣。
黃帝曰：病目而不得視者，何氣使然。岐伯曰：衛氣留於陰，不得行於陽，留於陰則陰氣盛，陰氣盛則陰滿，不得入於陽則陽氣虛，故目閉也。
黃帝曰：人之多臥者，何氣使然。岐伯曰：此人腸胃大而皮膚濕而分肉不解焉。腸胃大則衛氣留久，皮膚濕則分肉不解，其行遲。夫衛氣者，晝日常行於陽，夜行於陰，故陽氣盡則臥，陰氣盡則寤。故腸胃大，則衛氣行留久，皮膚涇，分肉不解，則行遲，留於陰也久，其氣不清，則欲瞑，故多臥矣。其腸胃小，皮膚滑以緩，分肉解利，衛氣之留於陽也久，故少瞑焉。黃帝曰：其非常經也，卒然多臥者。何氣使然。岐伯曰：邪氣留於上焦，上焦閉而不通，已食若飲湯，衛氣留久於陰而不行，故卒然多臥焉。
黃帝曰：善。治此諸邪，奈何？岐伯曰：先其藏府，誅其小過，後調其氣，盛者瀉之，虛者補之，必先明知其形志之苦樂，定乃取之。

\section{癰疽第八十一}

黃帝曰：余聞腸胃受谷，上焦出氣，以溫分肉，而養骨節，通腠理。中焦出氣如露，上注溪谷，而滲孫脈，津液和調，變化而赤為血，血和則孫脈先滿，溢乃注於絡脈，皆盈，乃注於經脈。陰陽已張，因息乃行，行有經紀，周有道理，與天合同，不得休止。切而調之，從虛去實，瀉則不足，疾則氣減，留則先後，從虛去虛，補則有餘，血氣已調，形氣乃持。余已知血氣之平與不平，未知癰疽之所從生，成敗之時，死生之期，有遠近何以度之，可得聞乎？岐伯曰：經脈留行不止，與天同度，與地合紀。故天宿失度，日月薄蝕，地經失紀，水道流溢，草不成，五穀不殖，徑路不通，民不往來，巷聚邑居，則別離異處，血氣猶然，請言其故。夫血脈滎衛，周流不休，上應星宿，下應經數，寒邪客經絡之中，則血泣，血泣則不通，不通則衛氣歸之，不得復反，故癰腫寒氣化為熱，熱勝則腐肉，肉腐則為膿，膿不瀉則爛筋，筋爛則傷骨，骨傷則髓消，不當骨空，不得洩瀉，血枯空虛，則筋骨肌肉不相榮，經脈敗漏，薰於五藏，藏傷故死矣。

黃帝曰：願盡聞癰疽之形，與忌日名。岐伯曰：癰發於嗌中，名曰猛疽。猛疽不治，化為膿，膿不瀉，塞咽，半日死。其化為膿者，瀉則合豕膏，冷食，三日而已。發於頸，名曰夭疽，其癰大以赤黑，不急治，則熱氣下入淵腋，前傷任脈，內薰肝肺，薰肝肺，十餘日而死矣。陽留大發，消腦留項，名曰腦爍，其色不樂，項痛而如刺以針，煩心者，死不可治。發於肩及，名曰疵癰，其狀赤黑，急治之，此令人汗出至足，不害五藏，癰發四五日，逞之。發於腋下赤堅者，名曰米疽，治之以砭石，欲細而長，疏砭之，涂已豕膏，六日已，勿裹之。其癰堅而不潰者，為馬刀挾癭，急治之。發於胸，名曰井疽，其狀如大豆，三四日起，不早治，下入腹，不治，七日死矣。發於膺，名曰甘疽，色青，其狀如谷實，常苦寒熱，急治之，去其寒熱，十歲死，死後出膿。發於脅，名曰敗疵，敗疵者，女子之病也，炙之，其病大癰膿，治之，其中乃有生肉，大如赤小豆，銼草根各一升，以水一斗六升煮之，竭為取三升，則強飲厚衣，坐於釜上令汗出至足，已。發於股脛，名曰股脛疽，其狀不甚，變而癰膿搏骨，不急治，三十日死矣。發於尻，名曰銳疽，其狀赤堅大，急治之，不治，三十日死矣。發於股陰，名曰赤施，不急治，六十日死，在兩股之內，不治，十日而當死，發於膝，名曰疵癰，其狀大，癰色不變，寒熱，如堅石，勿石，石之者死。須其柔，乃石之者，生。諸癰疽之發於節而相應者，不可治也，發於陽者，百日死，發於陰者，三十日死。發於脛，名曰兔，其狀赤至骨，急治之，不治害人也。發於內踝，名曰走緩，其狀癰也，色不變，數石其輸，而止其寒熱，不死。發於足上下，名曰四淫，其狀大癰，急治之，百日死。發於足傍，名曰厲癰，其狀不大，初如小指發，急治之，去其黑者，不消輒益，不治，百日死。發於足指，名脫癰，其狀赤黑，死不治，不赤黑，不死，不衰，急斬之，不則死矣。

黃帝曰：夫子言癰疽，何以別之，岐伯曰：滎衛稽留於經脈之中，則血泣而不行，不行則衛氣從之而不通，壅遏而不得行，故熱。大熱不止，熱勝，則肉腐，肉腐則為膿，然不能陷骨髓，不為枯，五藏不為傷，故命曰癰。黃帝曰：何謂疽。岐伯曰：熱氣淳盛，下陷肌膚，筋髓枯，內連五藏，血氣竭，當其癰下，筋骨良肉皆無餘，故命曰疽。疽者，上之皮夭以堅，上如牛領之皮，癰者其皮上薄以澤，此其候也。
