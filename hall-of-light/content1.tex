\section{上古天真論篇第一}

　　昔在黃帝，生而神靈，弱而能言，幼而徇齊，長而敦敏，成而登天。乃問於天師曰：余聞上古之人，春秋皆度百歲，而動作不衰；今時之人，年半百而動作皆衰者，時世異耶，人將失之耶。岐伯對曰：上古之人，其知道者，法於陰陽，和於術數，食飲有節，起居有常，不妄作勞，故能形與神俱，而盡終其天年，度百歲乃去。今時之人不然也，以酒為漿，以妄為常，醉以入房，以欲竭其精，以耗散其真，不知持滿，不時御神，務快其心，逆於生樂，起居無節，故半百而衰也。
　　夫上古聖人之教下也，皆謂之虛邪賊風，避之有時，恬淡虛無，真氣從之，精神內守，病安從來。是以志閒而少欲，心安而不懼，形勞而不倦，氣從以順，各從其欲，皆得所願。故美其食，任其服，樂其俗，高下不相慕，其民故曰朴。是以嗜欲不能勞其目，淫邪不能惑其心，愚智賢不肖不懼於物，故合於道。所以能年皆度百歲，而動作不衰者，以其德全不危也。
　　帝曰：人年老而無子者，材力盡耶，將天數然也。岐伯曰：女子七歲。腎氣盛，齒更髮長；二七而天癸至，任脈通，太衝脈盛，月事以時下，故有子；三七，腎氣平均，故真牙生而長極；四七，筋骨堅，髮長極，身體盛壯；五七，陽明脈衰，面始焦，發始墮；六七，三陽脈衰於上，面皆焦，發始白；七七，任脈虛，太衝脈衰少，天癸竭，地道不通，故形壞而無子也。丈夫八歲，腎氣實，髮長齒更；二八，腎氣盛，天癸至，精氣溢寫，陰陽和，故能有子；三八，腎氣平均，筋骨勁強，故真牙生而長極；四八，筋骨隆盛，肌肉滿壯；五八，腎氣衰，發墮齒槁；六八，陽氣衰竭於上，面焦，髮鬢頒白；七八，肝氣衰，筋不能動，天癸竭，精少，腎藏衰，形體皆極；八八，則齒發去。腎者主水，受五藏六府之精而藏之，故五藏盛，乃能寫。今五藏皆衰，筋骨解墮，天癸盡矣。故髮鬢白，身體重，行步不正，而無子耳。
　　帝曰：有其年已老而有子者何也。岐伯曰：此其天壽過度，氣脈常通，而腎氣有餘也。此雖有子，男不過盡八八，女不過盡七七，而天地之精氣皆竭矣。
　　帝曰：夫道者年皆百數，能有子乎。岐伯曰：夫道者能卻老而全形，身年雖壽，能生子也。
　　黃帝曰：余聞上古有真人者，提挈天地，把握陰陽，呼吸精氣，獨立守神，肌肉若一，故能壽敝天地，無有終時，此其道生。中古之時，有至人者，淳德全道，和於陰陽，調於四時，去世離俗，積精全神，遊行天地之間，視聽八達之外，此蓋益其壽命而強者也，亦歸於真人。其次有聖人者，處天地之和，從八風之理，適嗜欲於世俗之間。無恚嗔之心，行不欲離於世，被服章，舉不欲觀於俗，外不勞形於事，內無思想之患，以恬愉為務，以自得為功，形體不敝，精神不散，亦可以百數。其次有賢人者，法則天地，像似日月，辨列星辰，逆從陰陽，分別四時，將從上古合同於道，亦可使益壽而有極時。


\section{四氣調神大論篇第二}

　　春三月，此謂發陳，天地俱生，萬物以榮，夜臥早起，廣步於庭，被發緩形，以使志生，生而勿殺，予而勿奪，賞而勿罰，此春氣之應，養生之道也。逆之則傷肝，夏為寒變，奉長者少。
　　夏三月，此謂蕃秀，天地氣交，萬物華實，夜臥早起，無厭於日，使志無怒，使華英成秀，使氣得洩，若所愛在外，此夏氣之應，養長之道也。逆之則傷心，秋為痎瘧，奉收者少，冬至重病。
　　秋三月，此謂容平，天氣以急，地氣以明，早臥早起，與雞俱興，使志安寧，以緩秋刑，收斂神氣，使秋氣平，無外其志，使肺氣清，此秋氣之應，養收之道也。逆之則傷肺，冬為飧洩，奉藏者少。
　　冬三月，此謂閉藏，水冰地坼，無擾乎陽，早臥晚起，必待日光，使志若伏若匿，若有私意，若已有得，去寒就溫，無洩皮膚，使氣亟奪，此冬氣之應，養藏之道也。逆之則傷腎，春為痿厥，奉生者少。
　　天氣，清淨光明者也，藏德不止，故不下也。天明則日月不明，邪害空竅，陽氣者閉塞，地氣者冒明，雲霧不精，則上應白露不下。交通不表，萬物命故不施，不施則名木多死。惡氣不發，風雨不節，白露不下，則菀槁不榮。賊風數至，暴雨數起，天地四時不相保，與道相失，則未央絕滅。唯聖人從之，故身無奇病，萬物不失，生氣不竭。逆春氣，則少陽不生，肝氣內變。逆夏氣，則太陽不長，心氣內洞。逆秋氣，則太陰不收，肺氣焦滿。逆冬氣，則少陰不藏，腎氣獨沉。夫四時陰陽者，萬物之根本也。所以聖人春夏養陽，秋冬養陰，以從其根，故與萬物沉浮於生長之門。逆其根，則伐其本，壞其真矣。
　　故陰陽四時者，萬物之終始也，死生之本也，逆之則災害生，從之則苛疾不起，是謂得道。道者，聖人行之，愚者佩之。從陰陽則生。逆之則死，從之則治，逆之則亂。反順為逆，是謂內格。
　　是故聖人不治已病，治未病，不治已亂，治未亂，此之謂也。夫病已成而後藥之，亂已成而後治之，譬猶渴而穿井，而鑄錐，不亦晚乎。


\section{生氣通天論篇第三}

　　黃帝曰：夫自古通天者生之本，本於陰陽。天地之間，六合之內，其氣九州、九竅、五藏、十二節，皆通乎天氣。其生五，其氣三，數犯此者，則邪氣傷人，此壽命之本也。
　　蒼天之氣清淨，則志意治，順之則陽氣固，雖有賊邪，弗能害也，此因時之序。故聖人傳精神，服天氣，而通神明。失之則內閉九竅，外壅肌肉，衛氣散解，此謂自傷，氣之削也。
　　陽氣者若天與日，失其所，則折壽而不彰，故天運當以日光明。是故陽因而上，衛外者也。因於寒，欲如運樞，起居如驚，神氣乃浮。因於暑，汗煩則喘喝，靜則多言，體若燔炭，汗出而散。因於濕，首如裹，濕熱不攘，大筋短，小筋弛長，短為拘，弛長為痿。因於氣，為腫，四維相代，陽氣乃竭。
　　陽氣者，煩勞則張，精絕，辟積於夏，使人煎厥。目盲不可以視，耳閉不可以聽，潰潰乎若壞都，汨汨乎不可止。陽氣者，大怒則形氣絕，而血菀於上，使人薄厥。有傷於筋，縱，其若不容，汗出偏沮，使人偏枯。汗出見濕，乃生痤。高粱之變，足生大丁，受如持虛。勞汗當風，寒薄為，郁乃痤。
　　陽氣者，精則養神，柔則養筋。開闔不得，寒氣從之，乃生大僂。陷脈為瘻。留連肉腠，俞氣化薄，傳為善畏，及為驚駭。營氣不從，逆於肉理，乃生癰腫。魄汗未盡，形弱而氣爍，穴俞以閉，發為風瘧。
　　故風者，百病之始也，清靜則肉腠閉拒，雖有大風苛毒，弗之能害，此因時之序也。
　　故病久則傳化，上下不併，良醫弗為。故陽畜積病死，而陽氣當隔，隔者當寫，不亟正治，粗乃敗之。
　　故陽氣者，一日而主外，平旦人氣生，日中而陽氣隆，日西而陽氣已虛，氣門乃閉。是故暮而收拒，無擾筋骨，無見霧露，反此三時，形乃困薄。
　　岐伯曰：陰者，藏精而起亟也，陽者，衛外而為固也。陰不勝其陽，則脈流薄疾，並乃狂。陽不勝其陰，則五藏氣爭，九竅不通。是以聖人陳陰陽，筋脈和同，骨髓堅固，氣血皆從。如是則內外調和，邪不能害，耳目聰明，氣立如故。
　　風客淫氣，精乃亡，邪傷肝也。因而飽食，筋脈橫解，腸澼為痔。因而大飲，則氣逆。因而強力，腎氣乃傷，高骨乃壞。
　　凡陰陽之要，陽密乃固，兩者不和，若春無秋，若冬無夏，因而和之，是謂聖度。故陽強不能密，陰氣乃絕，陰平陽秘，精神乃治，陰陽離決，精氣乃絕。
　　因於露風，乃生寒熱。是以春傷於風，邪氣留連，乃為洞洩，夏傷於暑，秋為瘧。秋傷於濕，上逆而咳，發為痿厥。冬傷於寒，春必溫病。四時之氣，更傷五藏。
　　陰之所生，本在五味，陰之五宮，傷在五味。是故味過於酸，肝氣以津，脾氣乃絕。味過於咸，大骨氣勞，短肌，心氣抑。味過於甘，心氣喘滿，色黑，腎氣不衡。味過於苦，脾氣不濡，胃氣乃厚。味過於辛，筋脈沮弛，精神乃央。是故謹和五味，骨正筋柔，氣血以流，腠理以密，如是，則骨氣以精，謹道如法，長有天命。


\section{金匱真言論篇第四}

　　黃帝問曰：天有八風，經有五風，何謂？岐伯對曰：八風發邪，以為經風，觸五藏，邪氣發病。所謂得四時之勝者，春勝長夏，長夏勝冬，冬勝夏，夏勝秋，秋勝春，所謂四時之勝也。
　　東風生於春，病在肝，俞在頸項；南風生於夏，病在心，俞在胸脅；西風生於秋，病在肺，俞在肩背；北風生於冬，病在腎，俞在腰股；中央為土，病在脾，俞在脊。故春氣者病在頭，夏氣者病在藏，秋氣者病在肩背，冬氣者病在四支。
　　故春善病鼽衄，仲夏善病胸脅，長夏善病洞洩寒中，秋善病風瘧，冬善病痹厥。故冬不按蹻，春不鼽衄，春不病頸項，仲夏不病胸脅，長夏不病洞洩寒中，秋不病風瘧，冬不病痹厥，飧洩而汗出也。
　　夫精者身之本也。故藏於精者春不病溫。夏暑汗不出者，秋成風瘧。此平人脈法也。
　　故曰：陰中有陰，陽中有陽。平旦至日中，天之陽，陽中之陽也；日中至黃昏，天之陽，陽中之陰也；合夜至雞鳴，天之陰，陰中之陰也；雞鳴至平旦，天之陰，陰中之陽也。
　　故人亦應之。夫言人之陰陽，則外為陽，內為陰。言人身之陰陽，則背為陽，腹為陰。言人身之藏府中陰陽。則藏者為陰，府者為陽。肝心脾肺腎五藏，皆為陰。膽胃大腸小腸膀胱三焦六府，皆為陽。所以欲知陰中之陰陽中之陽者何也，為冬病在陰，夏病在陽，春病在陰，秋病在陽，皆視其所在，為施針石也。故背為陽，陽中之陽，心也；背為陽，陽中之陰，肺也；腹為陰，陰中之陰，腎也；腹為陰，陰中之陽，肝也；腹為陰，陰中之至陰，脾也。此皆陰陽表裡內外雌雄相俞應也，故以應天之陰陽也。
　　帝曰：五藏應四時，各有收受乎？岐伯曰：有。東方青色，入通於肝，開竅於目，藏精於肝，其病發驚駭。其味酸，其類草木，其畜雞，其穀麥，其應四時，上為歲星，是以春氣在頭也，其音角，其數八，是以知病之在筋也，其臭臊。
　　南方赤色，入通於心，開竅於耳，藏精於心，故病在五藏，其味苦，其類火，其畜羊，其谷黍，其應四時，上為熒惑星，是以知病之在脈也，其音徵，其數七，其臭焦。
　　中央黃色，入通於脾，開竅於口，藏精於脾，故病在舌本，其味甘，其類土，其畜牛，其谷稷，其應四時，上為鎮星，是以知病之在肉也，其音宮，其數五，其臭香。
　　西方白色，入通於肺，開竅於鼻，藏精於肺，故病在背，其味辛，其類金，其畜馬，其穀稻，其應四時，上為太白星，是以知病之在皮毛也，其音商，其數九，其臭腥。
　　北方黑色，入通於腎，開竅於二陰，藏精於腎，故病在谿，其味咸，其類水，其畜彘，其谷豆，其應四時，上為辰星，是以知病之在骨也，其音羽，其數六，其臭腐。故善為脈者，謹察五藏六府，一逆一從，陰陽表裡雌雄之紀，藏之心意，合心於精，非其人勿教，非其真勿授，是謂得道。


\section{陰陽應像大論篇第五}

黃帝曰：陰陽者，天地之道也，萬物之綱紀，變化之父母，生殺之本始，神明之府也。治病必求於本。故積陽為天，積陰為地。陰靜陽躁，陽生陰長，陽殺陰藏。陽化氣，陰成形。寒極生熱，熱極生寒。寒氣生濁，熱氣生清。清氣在下，則生飧洩；濁氣在上，則生（月真）脹。此陰陽反作，病之逆從也。
　　故清陽為天，濁陰為地；地氣上為雲，天氣下為雨；雨出地氣，雲出天氣。故清陽出上竅，濁陰出下竅；清陽發腠理，濁陰走五藏；清陽實四支，濁陰歸六府。
　　水為陰，火為陽，陽為氣，陰為味。味歸形，形歸氣，氣歸精，精歸化，精食氣，形食味，化生精，氣生形。味傷形，氣傷精，精化為氣，氣傷於味。
　　陰味出下竅，陽氣出上竅。味厚者為陰，薄為陰之陽。氣厚者為陽，薄為陽之陰。味厚則洩，薄則通。氣薄則發洩，厚則發熱。壯火之氣衰，少火之氣壯。壯火食氣，氣食少火。壯火散氣，少火生氣。
　　氣味辛甘發散為陽，酸苦湧洩為陰。陰勝則陽病，陽勝則陰病。陽勝則熱，陰勝則寒。重寒則熱，重熱則寒。寒傷形，熱傷氣。氣傷痛，形傷腫。故先痛而後腫者，氣傷形也；先腫而後痛者，形傷氣也。
　　風勝則動，熱勝則腫，燥勝則干，寒勝則浮，濕勝則濡寫。
　　天有四時五行，以生長收藏，以生寒暑燥濕風。人有五藏，化五氣，以生喜怒悲憂恐。故喜怒傷氣，寒暑傷形。暴怒傷陰，暴喜傷陽。厥氣上行，滿脈去形。喜怒不節，寒暑過度，生乃不固。故重陰必陽，重陽必陰。
　　故曰：冬傷於寒，春必溫病；春傷於風，夏生飧洩；夏傷於暑，秋必痎瘧；秋傷於濕，冬生咳嗽。
　　帝曰：余聞上古聖人，論理人形，列別藏府，端絡經脈，會通六合，各從其經，氣穴所發各有處名，谿谷屬骨皆有所起，分部逆從，各有條理，四時陰陽，盡有經紀，外內之應，皆有表裡，其信然乎？
　　岐伯對曰：東方生風，風生木，木生酸，酸生肝，肝生筋，筋生心，肝主目。其在天為玄，在人為道，在地為化。化生五味，道生智，玄生神，神在天為風，在地為木，在體為筋，在藏為肝，在色為蒼，在音為角，在聲為呼，在變動為握，在竅為目，在味為酸，在志為怒。怒傷肝，悲勝怒；風傷筋，燥勝風；酸傷筋，辛勝酸。
　　南方生熱，熱生火，火生苦，苦生心，心生血，血生脾，心主舌。其在天為熱，在地為火，在體為脈，在藏為心，在色為赤，在音為徵，在聲為笑，在變動為憂，在竅為舌，在味為苦，在志為喜。喜傷心，恐勝喜；熱傷氣，寒勝熱，苦傷氣，咸勝苦。
　　中央生濕，濕生土，土生甘，甘生脾，脾生肉，肉生肺，脾主口。其在天為濕，在地為土，在體為肉，在藏為脾，在色為黃，在音為宮，在聲為歌，在變動為噦，在竅為口，在味為甘，在志為思。思傷脾，怒勝思；濕傷肉，風勝濕；甘傷肉，酸勝甘。
　　西方生燥，燥生金，金生辛，辛生肺，肺生皮毛，皮毛生腎，肺主鼻。其在天為燥，在地為金，在體為皮毛，在藏為肺，在色為白，在音為商，在聲為哭，在變動為咳，在竅為鼻，在味為辛，在志為憂。憂傷肺，喜勝憂；熱傷皮毛，寒勝熱；辛傷皮毛，苦勝辛。
　　北方生寒，寒生水，水生咸，咸生腎，腎生骨髓，髓生肝，腎主耳。其在天為寒，在地為水，在體為骨，在藏為腎，在色為黑，在音為羽，在聲為呻，在變動為栗，在竅為耳，在味為咸，在志為恐。恐傷腎，思勝恐；寒傷血，燥勝寒；咸傷血，甘勝咸。
　　故曰：天地者，萬物之上下也；陰陽者，血氣之男女也；左右者，陰陽之道路也；水火者，陰陽之徵兆也；陰陽者，萬物之能始也。故曰：陰在內，陽之守也；陽在外，陰之使也。
　　帝曰：法陰陽奈何？岐伯曰：陽勝則身熱，腠理閉，喘粗為之仰，汗不出而熱，齒干以煩冤，腹滿，死，能冬不能夏。陰勝則身寒，汗出，身常清，數栗而寒，寒則厥，厥則腹滿，死，能夏不能冬。此陰陽更勝之變，病之形能也。
　　帝曰：調此二者奈何？岐伯曰：能知七損八益，則二者可調，不知用此，則早衰之節也。年四十，而陰氣自半也，起居衰矣。年五十，體重，耳目不聰明矣。年六十，陰痿，氣大衰，九竅不利，下虛上實，涕泣俱出矣。故曰：知之則強，不知則老，故同出而名異耳。智者察同，愚者察異，愚者不足，智者有餘，有餘則耳目聰明，身體輕強，老者復壯，壯者益治。是以聖人為無為之事，樂恬憺之能，從欲快志於虛無之守，故壽命無窮，與天地終，此聖人之治身也。
　　天不足西北，故西北方陰也，而人右耳目不如左明也。地不滿東南，故東南方陽也，而人左手足不如右強也。帝曰：何以然？岐伯曰：東方陽也，陽者其精並於上，並於上，則上明而下虛，故使耳目聰明，而手足不便也。西方陰也，陰者其精並於下，並於下，則下盛而上虛，故其耳目不聰明，而手足便也。故俱感於邪，其在上則右甚，在下則左甚，此天地陰陽所不能全也，故邪居之。
　　故天有精，地有形，天有八紀，地有五里，故能為萬物之父母。清陽上天，濁陰歸地，是故天地之動靜，神明為之綱紀，故能以生長收藏，終而復始。惟賢人上配天以養頭，下象地以養足，中傍人事以養五藏。天氣通於肺，地氣通於嗌，風氣通於肝，雷氣通於心，谷氣通於脾，雨氣通於腎。六經為川，腸胃為海，九竅為水注之氣。以天地為之陰陽，陽之汗，以天地之雨名之；陽之氣，以天地之疾風名之。暴氣象雷，逆氣象陽。故治不法天之紀，不用地之理，則災害至矣。
　　故邪風之至，疾如風雨，故善治者治皮毛，其次治肌膚，其次治筋脈，其次治六府，其次治五藏。治五藏者，半死半生也。故天之邪氣，感則害人五藏；水谷之寒熱，感則害於六府；地之濕氣，感則害皮肉筋脈。
　　故善用針者，從陰引陽，從陽引陰，以右治左，以左治右，以我知彼，以表知裡，以觀過與不及之理，見微得過，用之不殆。善診者，察色按脈，先別陰陽；審清濁，而知部分；視喘息，聽音聲，而知所苦；觀權衡規矩，而知病所主。按尺寸，觀浮沉滑澀，而知病所生；以治無過，以診則不失矣。
　　故曰：病之始起也，可刺而已；其盛，可待衰而已。故因其輕而揚之，因其重而減之，因其衰而彰之。形不足者，溫之以氣；精不足者，補之以味。其高者，因而越之；其下者，引而竭之；中滿者，寫之於內；其有邪者，漬形以為汗；其在皮者，汗而發之；其慓悍者，按而收之；其實者，散而寫之。審其陰陽，以別柔剛，陽病治陰，陰病治陽，定其血氣，各守其鄉，血實宜決之，氣虛宜掣引之。

\section{陰陽離合論篇第六}

　　黃帝問曰：余聞天為陽，地為陰，日為陽，月為陰，大小月三百六十日成一歲，人亦應之。今三陰三陽，不應陰陽，其故何也？岐伯對曰：陰陽者，數之可十，推之可百，數之可千，推之可萬，萬之大不可勝數，然其要一也。
　　天覆地載，萬物方生，未出地者，命曰陰處，名曰陰中之陰；則出地者，命曰陰中之陽。陽予之正，陰為之主。故生因春，長因夏，收因秋，藏因冬，失常則天地四塞。陰陽之變，其在人者，亦數之可數。
　　帝曰：願聞三陰三陽之離合也。岐伯曰：聖人南面而立，前曰廣明，後曰太沖，太沖之地，名曰少陰，少陰之上，名曰太陽，太陽根起於至陰，結於命門，名曰陰中之陽。中身而上，名曰廣明，廣明之下，名曰太陰，太陰之前，名曰陽明，陽明根起於厲兌，名曰陰中之陽。厥陰之表，名曰少陽，少陽根起於竅陰，名曰陰中之少陽。是故三陽之離合也，太陽為開，陽明為闔，少陽為樞。三經者，不得相失也，搏而勿浮，命曰一陽。
　　帝曰：願聞三陰。岐伯曰：外者為陽，內者為陰，然則中為陰，其衝在下，名曰太陰，太陰根起於隱白，名曰陰中之陰。太陰之後，名曰少陰，少陰根起於湧泉，名曰陰中之少陰。少陰之前，名曰厥陰，厥陰根起於大敦，陰之絕陽，名曰陰之絕陰。是故三陰之離合也，太陰為開，厥陰為闔，少陰為樞。
　　三經者不得相失也。搏而勿沉，名曰一陰。陰陽（雩重）（雩重），積傳為一週，氣裡形表而為相成也。


\section{陰陽別論篇第七}

　　黃帝問曰：人有四經十二從，何謂？岐伯對曰：四經應四時，十二從應十二月，十二月應十二脈。脈有陰陽，知陽者知陰，知陰者知陽。凡陽有五，五五二十五陽。所謂陰者，真藏也，見則為敗，敗必死也；所謂陽者，胃脘之陽也。別於陽者，知病處也；別於陰者，知死生之期。
　　三陽在頭，三陰在手，所謂一也。別於陽者，知病忌時；別於陰者，知死生之期。謹熟陰陽，無與眾謀。
　　所謂陰陽者，去者為陰，至者為陽；靜者為陰，動者為陽；遲者為陰，數者為陽。凡持真脈之藏脈者，肝至懸絕急，十八日死；心至懸絕，九日死；肺至懸絕，十二日死；腎至懸絕，七日死；脾至懸絕，四日死。
　　曰：二陽之病發心脾，有不得隱曲，女子不月；其傳為風消，其傳為息賁者，死不治。
　　曰：三陽為病，發寒熱，下為癰腫，及為痿厥腨（疒肙）；其傳為索澤，其傳為頹疝。
　　曰：一陽發病，少氣善咳善洩；其傳為心掣，其傳為隔。
　　二陽一陰發病，主驚駭背痛，善噫善欠，名曰風厥。
　　二陰一陽發病，善脹心滿善氣。
　　三陽三陰發病，為偏枯痿易，四支不舉。
　　一陽曰鉤，鼓一陰曰毛，鼓陽勝急曰弦，鼓陽至而絕曰石，陰陽相過曰溜。
　　陰爭於內，陽擾於外，魄汗未藏，四逆而起，起則熏肺，使人喘鳴。陰之所生，和本曰和。是故剛與剛，陽氣破散，陰氣乃消亡。淖則剛柔不和，經氣乃絕。
　　死陰之屬，不過三日而死；生陽之屬，不過四日而死。所謂生陽死陰者，肝之心，謂之生陽。心之肺，謂之死陰。肺之腎，謂之重陰。腎之脾，謂之辟陰，死不治。
　　結陽者，腫四支。結陰者便血一升，再結二升，三結三升。陰陽結斜，多陰少陽曰石水，少腹腫。二陽結謂之消，三陽結謂之隔，三陰結謂之水，一陰一陽結謂之喉痹。陰搏陽別謂之有子。陰陽虛腸辟死。陽加於陰謂之汗。陰虛陽搏謂之崩。
　　三陰俱搏，二十日夜半死。二陰俱搏，十三日夕時死。一陰俱搏，十日死。三陽俱搏且鼓，三日死。三陰三陽俱搏，心腹滿，發盡不得隱曲，五日死。二陽俱搏，其病溫，死不治，不過十日死。


\section{靈蘭秘典論篇第八}

黃帝問曰：願聞十二藏之相使，貴賤何如？岐伯對曰：悉乎哉問也，請遂言之。心者，君主之官也，神明出焉。肺者，相傅之官，治節出焉。肝者，將軍之官，謀慮出焉。膽者，中正之官，決斷出焉。羶中者，臣使之官，喜樂出焉。脾胃者，倉廩之官，五味出焉。大腸者，傳道之官，變化出焉。小腸者，受盛之官，化物出焉。腎者，作強之官，伎巧出焉。三焦者，決瀆之官，水道出焉。膀胱者，州都之官，津液藏焉，氣化則能出矣。
　　凡此十二官者，不得相失也。故主明則下安，以此養生則壽，歿世不殆，以為天下則大昌。主不明則十二官危，使道閉塞而不通，形乃大傷，以此養生則殃，以為天下者，其宗大危，戒之戒之。
　　至道在微，變化無窮，孰知其原；窘乎哉，消者瞿瞿，孰知其要；閔閔之當，孰者為良。恍惚之數，生於毫氂，毫氂之數，起於度量，千之萬之，可以益大，推之大之，其形乃制。
　　黃帝曰：善哉！余聞精光之道，大聖之業，而宣明大道，非齋戒擇吉日，不敢受也。黃帝乃澤吉日良兆，而藏靈蘭之室，以傳保焉。

\section{六節藏象論篇第九}

　　黃帝問曰：余聞天以六六之節，以成一歲，人以九九制會，計人亦有三百六十五節，以為天地久矣，不知其所謂也。岐伯對曰：昭乎哉問也，請遂言之。夫六六之節，九九制會者，所以正天之度、氣之數也。天度者，所以制日月之行也；氣數者，所以紀化生之用也。
　　天為陽，地為陰；日為陽，月為陰。行有分紀，周有道理，日行一度，月行十三度而有奇焉，故大小月三百六十五日而成歲，積氣余而盈閏矣。立端於始，表正於中，推余於終，而天度畢矣。
　　帝曰：余已聞天度矣，願聞氣數何以合之。岐伯曰：天以六六為節，地以九九制會，天有十日，日六竟而周甲，甲六復而終歲，三百六十日法也。夫自古通天者，生之本，本於陰陽。其氣九州九竅，皆通乎天氣。故其生五，其氣三，三而成天，三而成地，三而成人，三而三之，合則為九，九分為九野，九野為九藏，故形藏四，神藏五，合為九藏以應之也。
　　帝曰：余已聞六六九九之會也，夫子言積氣盈閏，願聞何謂氣。請夫子發蒙解惑焉。岐伯曰：此上帝所秘，先師傳之也。帝曰：請遂聞之。岐伯曰：五日謂之候，三候謂之氣，六氣謂之時，四時謂之歲，而各從其主治焉。五運相襲，而皆治之，終期之日，週而復始，時立氣布，如環無端，候亦同法。故曰：不知年之所加，氣之盛衰，虛實之所起，不可以為工矣。
　　帝曰：五運之始，如環無端，其太過不及何如？岐伯曰：五氣更立，各有所勝，盛虛之變，此其常也。帝曰：平氣何如？岐伯曰：無過者也。帝曰：太過不及奈何？岐伯曰：在經有也。帝曰：何謂所勝？岐伯曰：春勝長夏，長夏勝冬，冬勝夏，夏勝秋，秋勝春，所謂得五行時之勝，各以氣命其藏。帝曰：何以知其勝？岐伯曰：求其至也，皆歸始春，未至而至，此謂太過，則薄所不勝，而乘所勝也，命曰氣淫。不分邪僻內生，工不能禁。至而不至，此謂不及，則所勝妄行，而所生受病，所不勝薄之也，命曰氣迫。所謂求其至者，氣至之時也。謹候其時，氣可與期，失時反候，五治不分，邪僻內生，工不能禁也。
　　帝曰：有不襲乎？岐伯曰：蒼天之氣，不得無常也。氣之不襲，是謂非常，非常則變矣。帝曰：非常而變奈何？岐伯曰：變至則病，所勝則微，所不勝則甚，因而重感於邪，則死矣。故非其時則微，當其時則甚也。
　　帝曰：善。余聞氣合而有形，因變以正名。天地之運，陰陽之化，其於萬物，孰少孰多，可得聞乎？岐伯曰：悉哉問也，天至廣不可度，地至大不可量，大神靈問，請陳其方。草生五色，五色之變，不可勝視，草生五味，五味之美，不可勝極，嗜欲不同，各有所通。天食人以五氣，地食人以五味。五氣入鼻，藏於心肺，上使五色修明，音聲能彰。五味入口，藏於腸胃，味有所藏，以養五氣，氣和而生，津液相成，神乃自生。
　　帝曰：藏象何如？岐伯曰：心者，生之本，神之變也，其華在面，其充在血脈，為陽中之太陽，通於夏氣。肺者，氣之本，魄之處也，其華在毛，其充在皮，為陽中之太陰，通於秋氣。腎者，主蟄，封藏之本，精之處也，其華在發，其充在骨，為陰中之少陰，通於冬氣。肝者，罷極之本，魂之居也，其華在爪，其充在筋，以生血氣，其味酸，其色蒼，此為陽中之少陽，通於春氣。脾胃大腸小腸三焦膀胱者，倉廩之本，營之居也，名曰器，能化糟粕，轉味而入出者也，其華在唇四白，其充在肌，其味甘，其色黃，此至陰之類，通於土氣。凡十一藏取決於膽也。
　　故人迎一盛病在少陽，二盛病在太陽，三盛病在陽明，四盛已上為格陽。寸口一盛，病在厥陰，二盛病在少陰，三盛病在太陰，四盛已上為關陰。人迎與寸口俱盛四倍已上為關格，關格之脈羸，不能極於天地之精氣，則死矣。


\section{五藏生成篇第十}

　　心之合脈也，其榮色也，其主腎也。肺之合皮也，其榮毛也，其主心也。肝之合筋也，其榮爪也，其主肺也。脾之合肉也，其榮唇也，其主肝也。腎之合骨也，其榮發也，其主脾也。
　　是故多食咸則脈凝泣而變色；多食苦則皮槁而毛拔；多食辛則筋急而爪枯；多食酸，則肉胝而唇揭；多食甘則骨痛而發落，此五味之所傷也。故心欲苦，肺欲辛，肝欲酸，脾欲甘，腎欲咸，此五味之所合也。
　　五藏之氣。故色見青如草茲者死，黃如枳實者死，黑如炲者死，赤如衃血者死，白如枯骨者死，此五色之見死也。青如翠羽者生，赤如雞冠者生，黃如蟹腹者生，白如豕膏者生，黑如烏羽者生，此五色之見生也。生於心，如以縞裹朱；生於肺，如以縞裹紅；生於肝，如以縞裹紺；生於脾，如以縞裹栝樓實，生於腎，如以縞裹紫，此五藏所生之外榮也。
　　色味當五藏：白當肺，辛，赤當心，苦，青當肝，酸，黃當脾，甘，黑當腎，咸，故白當皮，赤當脈，青當筋，黃當肉，黑當骨。
　　諸脈者皆屬於目，諸髓者皆屬於腦，諸筋者皆屬於節，諸血者皆屬於心，諸氣者皆屬於肺，此四支八谿之朝夕也。
　　故人臥，血歸於肝，肝受血而能視，足受血而能步，掌受血而能握，指受血而能攝。臥出而風吹之，血凝於膚者為痹，凝於脈者為泣，凝於足者為厥。此三者，血行而不得反其空，故為痹厥也。人有大谷十二分，小谿三百五十四名，少十二俞，此皆衛氣之所留止，邪氣之所客也，針石緣而去之。
　　診病之始五決為紀，欲知其始，先建其母，所謂五決者五脈也。
　　是以頭痛巔疾，下虛上實過在足少陰，巨陽，甚則入腎。徇蒙招尤，目冥耳聾，下實上虛，過在足少陽、厥陰，甚則入肝。腹滿（月真）脹，支鬲脅，下厥上冒，過在足太陰，陽明。咳嗽上氣，厥在胸中，過在手陽明太陰。心煩頭痛病在鬲中，過在手巨陽，少陰。
　　夫脈之小大滑澀浮沉，可以指別；五藏之象，可以類推；五藏相音，可以意識；五色微診，可以目察。能合脈色，可以萬全。赤，脈之至也喘而堅，診曰有積氣在中，時害於食，名曰心痹，得之外疾，思慮而心虛，故邪從之。白，脈之至也，喘而浮，上虛下實，驚，有積氣在胸中，喘而虛，名曰肺痹寒熱，得之醉而使內也。青，脈之至也長而左右彈，有積氣在心下支胠，名曰肝痹，得之寒濕，與疝同法，腰痛足清頭痛。黃，脈之至也大而虛，有積氣在腹中，有厥氣名曰厥疝，女子同法，得之疾使四支，汗出當風。黑，脈之至也，上堅而大，有積氣在小腹與陰，名曰腎痹，得之沐浴清水而臥。
　　凡相五色之奇脈，面黃目青，面黃目赤，面黃目白，面黃目黑者，皆不死也。面青目赤，面赤目白，面青目黑，面黑目白，面赤目青，皆死也。


\section{五藏別論篇第十一}

　　黃帝問曰：余聞方士，或以腦髓為藏，或以腸胃為藏，或以為府，敢問更相反，皆自謂是，不知其道，願聞其說。
　　岐伯對曰：腦髓骨脈膽女子胞，此六者地氣之所生也，皆藏於陰而像於地，故藏而不寫，名曰奇恆之府。夫胃大腸小腸三焦膀胱，此五者，天氣之所生也，其氣象天，故寫而不藏，此受五藏濁氣，名曰傳化之府，此不能久留，輸瀉者也。魄門亦為五藏使，水谷不得久藏。所謂五藏者，藏精氣而不寫也，故滿而不能實。六府者，傳化物而不藏，故實而不能滿也。所以然者，水谷入口，則胃實而腸虛；食下，則腸實而胃虛。故曰：實而不滿，滿而不實也。
　　帝曰：氣口何以獨為五藏主？岐伯曰：胃者，水穀之海，六府之大源也。五味入口，藏於胃，以養五藏氣，氣口亦太陰也。是以五藏六府之氣味，皆出於胃，變見於氣口。故五氣入鼻，藏於心肺，心肺有病，而鼻為之不利也。
　　凡治病必察其下，適其脈，觀其志意與其病也。拘於鬼神者，不可與言至德。惡於針石者，不可與言至巧。病不許治者，病必不治，治之無功矣。


\section{異法方宜論篇第十二}

　　黃帝問曰：醫之治病也，一病而治各不同，皆愈何也？岐伯對曰：地勢使然也。故東方之域，天地之所始生也，魚鹽之地，海濱傍水，其民食魚而嗜咸，皆安其處，美其食，魚者使人熱中，鹽者勝血，故其民皆黑色疏理，其病皆為癰瘍，其治宜砭石，故砭石者，亦從東方來。
　　西方者，金玉之域，沙石之處，天地之所收引也，其民陵居而多風，水土剛強，其民不衣而褐薦，其民華食而脂肥，故邪不能傷其形體，其病生於內，其治宜毒藥，故毒藥者，亦從西方來。
　　北方者，天地所閉藏之域也，其地高陵居，風寒冰冽，其民樂野處而乳食，藏寒生滿病，其治宜灸焫，故灸焫者，亦從北方來。
　　南方者，天地所長養，陽之所盛處也，其地下，水土弱，霧露之所聚也，其民嗜酸而食胕，故其民皆致理而赤色，其病攣痹，其治宜微針，故九針者，亦從南方來。
　　中央者，其地平以濕，天地所以生萬物也眾，其民食雜而不勞，故其病多痿厥寒熱，其治宜導引按蹻，故導引按蹻者，亦從中央出也。
　　故聖人雜合以治，各得其所宜，故治所以異而病皆愈者，得病之情，知治之大體也。
\section{移精變氣論篇第十三}

　　黃帝問曰：余聞古之治病，惟其移精變氣，可祝由而已。今世治病，毒藥治其內，針石治其外，或愈或不愈，何也？
　　岐伯對曰：往古人居禽獸之間，動作以避寒，陰居以避暑，內無眷慕之累，外無伸宦之形，此恬憺之世，邪不能深入也。故毒藥不能治其內，針石不能治其外，故可移精祝由而已。當今之世不然，憂患緣其內，苦形傷其外，又失四時之從，逆寒暑之宜，賊風數至，虛邪朝夕，內至五藏骨髓，外傷空竅肌膚，所以小病必甚，大病必死，故祝由不能已也。
　　帝曰：善。余欲臨病人，觀死生，決嫌疑，欲知其要，如日月光，可得聞乎？岐伯曰：色脈者，上帝之所貴也，先師之所傳也。上古使僦貸季，理色脈而通神明，合之金木水火土四時八風六合，不離其常，變化相移，以觀其妙，以知其要，欲知其要，則色脈是矣。色以應日，脈以應月，常求其要，則其要也。夫色之變化，以應四時之脈，此上帝之所貴，以合於神明也，所以遠死而近生。生道以長，命曰聖王。中古之治病，至而治之，湯液十日，以去八風五痹之病，十日不巳，治以草蘇草荄之枝，本末為助，標本已得，邪氣乃服。暮世之治病也則不然，治不本四時，不知日月，不審逆從，病形已成，乃欲微針治其外，湯液治其內，粗工凶凶，以為可攻，故病未已，新病復起。
　　帝曰：願聞要道。岐伯曰：治之要極，無失色脈，用之不惑，治之大則。逆從到行，標本不得，亡神失國。去故就新，乃得真人。帝曰：余聞其要於夫子矣，夫子言不離色脈，此余之所知也。岐伯曰：治之極於一。帝曰：何謂一？岐伯曰：一者，因得之。帝曰：奈何？岐伯曰：閉戶塞牖，系之病者，數問其情，以從其意，得神者昌，失神者亡。帝曰：善。


\section{湯液醪醴論篇第十四}

　　黃帝問曰：為五穀湯液及醪醴，奈何？岐伯對曰：必以稻米，炊之稻薪，稻米者完，稻薪者堅。帝曰：何以然？岐伯曰：此得天地之和，高下之宜，故能至完，伐取得時，故能至堅也。
　　帝曰：上古聖人作湯液醪醴，為而不用，何也？岐伯曰：自古聖人之作湯液醪醴者，以為備耳，夫上古作湯液，故為而弗服也。中古之世，道德稍衰，邪氣時至，服之萬全。帝曰：今之世不必已何也。岐伯曰：當今之世，必齊毒藥攻其中，鑱石針艾治其外也。
　　帝曰：形弊血盡而功不立者何？岐伯曰：神不使也。帝曰：何謂神不使？岐伯曰：針石道也。精神不進，志意不治，故病不可愈。今精壞神去，榮衛不可復收。何者，嗜欲無窮，而憂患不止，精氣弛壞，營泣衛除，故神去之而病不愈也。
　　帝曰：夫病之始生也，極微極精，必先入結於皮膚。今良工皆稱曰：病成名曰逆，則針石不能治，良藥不能及也。今良工皆得其法，守其數，親戚兄弟遠近音聲日聞於耳，五色日見於目，而病不愈者，亦何暇不早乎。岐伯曰：病為本，工為標，標本不得，邪氣不服，此之謂也。
　　帝曰：其有不從毫毛而生，五藏陽以竭也，津液充郭，其魄獨居，孤精於內，氣耗於外，形不可與衣相保，此四極急而動中，是氣拒於內，而形施於外，治之奈何？岐伯曰：平治於權衡，去宛陳莝，微動四極，溫衣，繆刺其處，以復其形。開鬼門，潔淨府，精以時服，五陽已布，疏滌五藏，故精自生，形自盛，骨肉相保，巨氣乃平。帝曰：善。


\section{玉版論要篇第十五}

　　黃帝問曰：余聞揆度奇恆，所指不同，用之奈何？岐伯對曰：揆度者，度病之淺深也。奇恆者，言奇病也。請言道之至數，五色脈變，揆度奇恆，道在於一。神轉不回，回則不轉，乃失其機，至數之要，迫近於微，著之玉版，命曰合玉機。
　　容色見上下左右，各在其要。其色見淺者，湯液主治，十日已。其見深者，必齊主治，二十一日已。其見大深者，醪酒主治，百日已。色夭面脫，不治，百日盡已。脈短氣絕死，病溫虛甚死。色見上下左右，各在其要。上為逆，下為從。女子右為逆，左為從；男子左為逆，右為從。易，重陽死，重陰死。陰陽反他，治在權衡相奪，奇恆事也，揆度事也。
　　搏脈痹躄，寒熱之交。脈孤為消氣，虛洩為奪血。孤為逆，虛為從。行奇恆之法，以太陰始。行所不勝曰逆，逆則死；行所勝曰從，從則活。八風四時之勝，終而復始，逆行一過，不復可數，論要畢矣。


\section{診要經終論篇第十六}

　　黃帝問曰：診要何如？岐伯對曰：正月二月，天氣始方，地氣始發，人氣在肝。三月四月，天氣正方，地氣定發，人氣在脾。五月六月，天氣盛，地氣高，人氣在頭。七月八月，陰氣始殺，人氣在肺。九月十月，陰氣始冰，地氣始閉，人氣在心。十一月十二月，冰復，地氣合，人氣在腎。
　　故春刺散俞，及與分理，血出而止，甚者傳氣，間者環也。夏刺絡俞，見血而止，盡氣閉環，痛病必下。秋刺皮膚，循理，上下同法，神變而止。冬刺俞竅於分理，甚者直下，間者散下。春夏秋冬，各有所刺，法其所在。
　　春刺夏分，脈亂氣微，入淫骨髓，病不能愈，令人不嗜食，又且少氣。春刺秋分，筋攣逆氣，環為嗽，病不愈，令人時驚，又且哭。春刺冬分，邪氣著藏，令人脹，病不愈，又且欲言語。
　　夏刺春分，病不愈，令人解墮，夏刺秋分，病不愈，令人心中欲無言，惕惕如人將捕之。夏刺冬分，病不愈，令人少氣，時欲怒。
　　秋刺春分，病不已，令人惕然，欲有所為，起而忘之。秋刺夏分，病不已，令人益嗜臥，又且善夢。秋刺冬分，病不已，令人灑灑時寒。
　　冬刺春分，病不已，令人欲臥不能眠，眠而有見。冬刺夏分，病不愈，氣上，發為諸痹。冬刺秋分，病不已，令人善渴。
　　凡刺胸腹者，必避五藏。中心者，環死；中脾者，五日死；中腎者，七日死；中肺者，五日死；中鬲者，皆為傷中，其病雖愈，不過一歲必死。刺避五藏者，知逆從也。所謂從者，鬲與脾腎之處，不知者反之。刺胸腹者，必以布憿著之，乃從單布上刺，刺之不愈，復刺。刺針必肅，刺腫搖針，經刺勿搖，此刺之道也。
　　帝曰：願聞十二經脈之終，奈何？岐伯曰：太陽之脈，其終也，戴眼反折，瘛瘲，其色白，絕汗乃出，出則死矣。少陽終者，耳聾，百節皆縱，目寰絕系，絕系一日半死，其死也，色先青白，乃死矣。陽明終者，口目動作，善驚忘言，色黃，其上下經盛，不仁，則終矣。少陰終者，面黑齒長而垢，腹脹閉，上下不通而終矣。太陰終者，腹脹閉不得息，善噫善嘔，嘔則逆，逆則面赤，不逆則上下不通，不通則面黑皮，毛焦而終矣。厥陰終者，中熱嗌干，善溺心煩，甚則舌卷卵上縮而終矣。此十二經之所敗也。


\section{脈要精微論篇第十七}

　　黃帝問曰：診法何如？岐伯對曰：診法常以平旦，陰氣未動，陽氣未散，飲食未進，經脈未盛，絡脈調勻，氣血未亂，故乃可診有過之脈。
　　切脈動靜而視精明，察五色，觀五藏有餘不足，六府強弱，形之盛衰，以此參伍，決死生之分。
　　夫脈者，血之府也，長則氣治，短則氣病，數則煩心，大則病進，上盛則氣高，下盛則氣脹，代則氣衰，細則氣少，澀則心痛，渾渾革至如湧泉，病進而色弊，綿綿其去如弦絕，死。
　　夫精明五色者，氣之華也。赤欲如白裹朱，不欲如赭；白欲如鵝羽，不欲如鹽；青欲如蒼璧之澤，不欲如藍；黃欲如羅裹雄黃，不欲如黃土；黑欲如重漆色，不欲如地蒼。五色精微象見矣，其壽不久也。夫精明者，所以視萬物，別白黑，審短長。以長為短，以白為黑，如是則精衰矣。
　　五藏者，中之守也，中盛藏滿，氣勝傷恐者，聲如從室中言，是中氣之濕也。言而微，終日乃復言者，此奪氣也。衣被不斂，言語善惡，不避親疏者，此神明之亂也。倉廩不藏者，是門戶不要也。水泉不止者，是膀胱不藏也。得守者生，失守者死。
　　夫五藏者，身之強也，頭者精明之府，頭頃視深，精神將奪矣。背者胸中之府，背曲肩隨，府將壞矣。腰者腎之府，轉搖不能，腎將憊矣。膝者筋之府，屈伸不能，行則僂附，筋將憊矣。骨者髓之府，不能久立，行則振掉，骨將憊矣。得強則生，失強則死。
　　岐伯曰：反四時者，有餘為精，不足為消。應太過，不足為精；應不足，有餘為消。陰陽不相應，病名曰關格。
　　帝曰：脈其四時動奈何，知病之所在奈何，知病之所變奈何，知病乍在內奈何，知病乍在外奈何，請問此五者，可得聞乎。岐伯曰：請言其與天運轉大也。萬物之外，六合之內，天地之變，陰陽之應，彼春之暖，為夏之暑，彼秋之忿，為冬之怒，四變之動，脈與之上下，以春應中規，夏應中矩，秋應中衡，冬應中權。是故冬至四十五日，陽氣微上，陰氣微下；夏至四十五日，陰氣微上，陽氣微下。陰陽有時，與脈為期，期而相失，知脈所分，分之有期，故知死時。微妙在脈，不可不察，察之有紀，從陰陽始，始之有經，從五行生，生之有度，四時為宜，補寫勿失，與天地如一，得一之情，以知死生。是故聲合五音，色合五行，脈合陰陽。
　　是知陰盛則夢涉大水恐懼，陽盛則夢大火燔灼，陰陽俱盛則夢相殺毀傷；上盛則夢飛，下盛則夢墮；甚飽則夢予，甚飢則夢取；肝氣盛則夢怒，肺氣盛則夢哭；短蟲多則夢聚眾，長蟲多則夢相擊毀傷。
　　是故持脈有道，虛靜為保。春日浮，如魚之遊在波；夏日在膚，泛泛乎萬物有餘；秋日下膚，蟄蟲將去；冬日在骨，蟄蟲周密，君子居室。故曰：知內者按而紀之，知外者終而始之。此六者，持脈之大法。
　　心脈搏堅而長，當病舌卷不能言；其耎而散者，當消環自已。肺脈搏堅而長，當病唾血；其耎而散者，當病灌汗，至今不復散發也。肝脈搏堅而長，色不青，當病墜若搏，因血在脅下，令人喘逆；其耎而散色澤者，當病溢飲，溢飲者喝暴多飲，而易入肌皮腸胃之外也。胃脈搏堅而長，其色赤，當病折髀；其耎而散者，當病食痹。脾脈搏堅而長，其色黃，當病少氣；其耎而散色不澤者，當病足胻腫，若水狀也。腎脈搏堅而長，其色黃而赤者，當病折腰；其而散者，當病少血，至今不復也。
　　帝曰：診得心脈而急，此為何病，病形何如？岐伯曰：病名心疝，少腹當有形也。帝曰：何以言之。岐伯曰：心為牡藏，小腸為之使，故曰少腹當有形也。帝曰：診得胃脈，病形何如？岐伯曰：胃脈實則脹，虛則洩。
　　帝：病成而變何謂？岐伯曰：風成為寒熱，癉成為消中，厥成為巔疾，久風為飧洩，脈風成為癘，病之變化，不可勝數。
　　帝曰：諸癰腫筋攣骨痛，此皆安生。岐伯曰：此寒氣之腫，八風之變也。帝曰：治之奈何？岐伯曰：此四時之病，以其勝治之，愈也。
　　帝曰：有故病五藏發動，因傷脈色，各何以知其久暴至之病乎。岐伯曰：悉乎哉問也。徵其脈小色不奪者，新病也；徵其脈不奪其色奪者，此久病也；徵其脈與五色俱奪者，此久病也；徵其脈與五色俱不奪者，新病也。肝與腎脈並至，其色蒼赤，當病毀傷，不見血，已見血，濕若中水也。
　　尺內兩傍，則季脅也，尺外以候腎，尺裡以候腹。中附上，左外以候肝，內以候鬲；右，外以候胃，內以候脾。上附上，右外以候肺，內以候胸中；左，外以候心，內以候羶中。前以候前，後以候後。上竟上者，胸喉中事也；下竟下者，少腹腰股膝脛足中事也。
　　粗大者，陰不足陽有餘，為熱中也。來疾去徐，上實下虛，為厥巔疾；來徐去疾，上虛下實，為惡風也。故中惡風者，陽氣受也。有脈俱沉細數者，少陰厥也；沉細數散者，寒熱也；浮而散者為眴僕。諸浮不躁者皆在陽，則為熱，其有躁者在手。諸細而沉者皆在陰，則為骨痛；其有靜者在足。數動一代者，病在陽之脈也，洩及便膿血。諸過者，切之，澀者陽氣有餘也，滑者陰氣有餘也。陽氣有餘，為身熱無汗，陰氣有餘，為多汗身寒，陰陽有餘，則無汗而寒。推而外之，內而不外，有心腹積也。推而內之，外而不內，身有熱也。推而上之，上而不下，腰足清也。推而下之，下而不上，頭項痛也。按之至骨，脈氣少者，腰脊痛而身有痹也。
\section{平人氣象論篇第十八}

　　黃帝問曰：平人何如？岐伯對曰：人一呼脈再動，一吸脈亦再動，呼吸定息脈五動，閏以太息，命曰平人。平人者，不病也。常以不病調病人，醫不病，故為病人平息以調之為法。人一呼脈一動，一吸脈一動，曰少氣。人一呼脈三動，一吸脈三動而躁，尺熱曰病溫，尺不熱脈滑曰病風，脈澀曰痹。人一呼脈四動以上曰死，脈絕不至曰死，乍疏乍數曰死。
　　平人之常氣稟於胃，胃者，平人之常氣也，人無胃氣曰逆，逆者死。
　　春胃微弦曰平，弦多胃少曰肝病，但弦無胃曰死，胃而有毛曰秋病，毛甚曰今病。藏真散於肝，肝藏筋膜之氣也，夏胃微鉤曰平，鉤多胃少曰心病，但鉤無胃曰死，胃而有石曰冬病，石甚曰今病。藏真通於心，心藏血脈之氣也。長夏胃微軟弱曰平，弱多胃少曰脾病，但代無胃曰死，軟弱有石曰冬病，弱甚曰今病。藏真濡於脾，脾藏肌肉之氣也。秋胃微毛曰平，毛多胃少曰肺病，但毛無胃曰死，毛而有弦曰春病，弦甚曰今病。藏真高於肺，以行榮衛陰陽也。冬胃微石曰平，石多胃少曰腎病，但石無胃曰死，石而有鉤曰夏病，鉤甚曰今病。藏真下於腎，腎藏骨髓之氣也。
　　胃之大絡，名曰虛裡，貫鬲絡肺，出於左乳下，其動應衣，脈宗氣也。盛喘數絕者，則病在中；結而橫，有積矣；絕不至曰死。乳之下其動應衣，宗氣洩也。
　　欲知寸口太過與不及，寸口之脈中手短者，曰頭痛。寸口脈中手長者，曰足脛痛。寸口脈中手促上擊者，曰肩背痛。寸口脈沉而堅者，曰病在中。寸口脈浮而盛者，曰病在外。寸口脈沉而弱，曰寒熱及疝瘕少腹痛。寸口脈沉而橫，曰脅下有積，腹中有橫積痛。寸口脈沉而喘，曰寒熱。脈盛滑堅者，曰病在外。脈小實而堅者，病在內。脈小弱以澀，謂之久病。脈滑浮而疾者，謂之新病。脈急者，曰疝瘕少腹痛。脈滑曰風。脈澀曰痹。緩而滑曰熱中。盛而緊曰脹。
　　脈從陰陽，病易已；脈逆陰陽，病難已。脈得四時之順，曰病無他；脈反四時及不間藏，曰難已。
　　臂多青脈，曰脫血。尺脈緩澀，謂之解（亻亦）。安臥脈盛，謂之脫血。尺澀脈滑，謂之多汗。尺寒脈細，謂之後洩。脈尺常熱者，謂之熱中。
　　肝見庚辛死，心見壬癸死，脾見甲乙死，肺見丙丁死，腎見戊己死，是謂真藏見，皆死。
　　頸脈動喘疾欬，曰水。目裹微腫如臥蠶起之狀，曰水。溺黃赤安臥者，黃疸。已食如飢者，胃疸。面腫曰風。足脛腫曰水。目黃者曰黃疸。婦人手少陰脈動甚者，妊子也。
　　脈有逆從，四時未有藏形，春夏而脈瘦，秋冬而脈浮大，命曰逆四時也。風熱而脈靜，洩而脫血脈實，病在中，脈虛，病在外，脈澀堅者，皆難治，命曰反四時也。
　　人以水谷為本，故人絕水谷則死，脈無胃氣亦死，所謂無胃氣者，但得真藏脈不得胃氣也。所謂脈不得胃氣者，肝不弦腎不石也。
　　太陽脈至，洪大以長；少陽脈至，乍數乍疏，乍短乍長；陽明脈至，浮大而短。
　　夫平心脈來，纍纍如連珠，如循琅玕，曰心平，夏以胃氣為本，病心脈來，喘喘連屬，其中微曲，曰心病，死心脈來，前曲後居，如操帶鉤，曰心死。
　　平肺脈來，厭厭聶聶，如落榆莢，曰肺平，秋以胃氣為本。病肺脈來，不上不下，如循雞羽，曰肺病。死肺脈來，如物之浮，如風吹毛，曰肺死。
　　平肝脈來，軟弱招招，如揭長竿末梢，曰肝平，春以胃氣為本。病肝脈來，盈實而滑，如循長竿，曰肝病。死肝脈來，急益勁，如新張弓弦，曰肝死。
　　平脾脈來，和柔相離，如雞踐地，曰脾平，長夏以胃氣為本。病脾脈來，實而盈數，如雞舉足，曰脾病。死脾脈來，銳堅如烏之喙，如鳥之距，如屋之漏，如水之流，曰脾死。
　　平腎脈來，喘喘纍纍如鉤，按之而堅，曰腎平，冬以胃氣為本。病腎脈來，如引葛，按之益堅，曰腎病。死腎脈來，發如奪索，辟辟如彈石，曰腎死。

\section{玉機真藏論篇第十九}

　　黃帝問曰：春脈如弦，何如而弦？岐伯對曰：春脈者肝也，東方木也，萬物之所以始生也，故其氣來，軟弱輕虛而滑，端直以長，故曰弦，反此者病。帝曰：何如而反。岐伯曰：其氣來實而強，此謂太過，病在外；其氣來不實而微，此謂不及，病在中。帝曰：春脈太過與不及，其病皆何如？岐伯曰：太過則令人善忘，忽忽眩冒而巔疾；其不及，則令人胸痛引背，下則兩胠脅滿。帝曰：善。
　　夏脈如鉤，何如而鉤？岐伯曰：夏脈者心也，南方火也，萬物之所以盛長也，故其氣來盛去衰，故曰鉤，反此者病。帝曰：何如而反。岐伯曰：其氣來盛去亦盛，此謂太過，病在外；其氣來不盛去反盛，此謂不及，病在中。帝曰：夏脈太過與不及，其病皆何如？岐伯曰：太過則令人身熱而膚痛，為浸淫；其不及，則令人煩心，上見欬唾，下為氣洩。帝曰：善。
　　秋脈如浮，何如而浮？岐伯曰：秋脈者肺也，西方金也，萬物之所以收成也，故其氣來，輕虛以浮，來急去散，故曰浮，反此者病。帝曰：何如而反。岐伯曰：其氣來，毛而中央堅，兩傍虛，此謂太過，病在外；其氣來，毛而微，此謂不及，病在中。帝曰：秋脈太過與不及，其病皆何如？岐伯曰：太過則令人逆氣而背痛，慍慍然；其不及，則令人喘，呼吸少氣而欬，上氣見血，下聞病音。帝曰：善。
　　冬脈如營，何如而營？岐伯曰：冬脈者腎也，北方水也，萬物之所以合藏也，故其氣來，沉以搏，故曰營，反此者病。帝曰：何如而反。岐伯曰：其氣來如彈石者，此謂太過，病在外；其去如數者，此謂不及，病在中。帝曰：冬脈太過與不及，其病皆何如？岐伯曰：太過，則令人解（亻亦），脊脈痛而少氣不欲言；其不及，則令人心懸如病飢，眇中清，脊中痛，少腹滿，小便變。帝曰：善。
　　帝曰：四時之序，逆從之變異也，然脾脈獨何主。岐伯曰：脾脈者土也，孤藏以灌四傍者也。帝曰：然則脾善惡，可得見之乎。岐伯曰：善者不可得見，惡者可見。帝曰：惡者何如可見。岐伯曰：其來如水之流者，此謂太過，病在外；如鳥之喙者，此謂不及，病在中。帝曰：夫子言脾為孤藏，中央土以灌四傍，其太過與不及，其病皆何如？岐伯曰：太過，則令人四支不舉；其不及，則令人九竅不通，名曰重強。
　　帝瞿然而起，再拜而稽首曰：善。吾得脈之大要，天下至數，五色脈變，揆度奇恆，道在於一，神轉不回，回則不轉，乃失其機，至數之要，迫近以微，著之玉版，藏之藏府，每旦讀之，名曰玉機。
　　五藏受氣於其所生，傳之於其所勝，氣舍於其所生，死於其所不勝。病之且死，必先傳行至其所不勝，病乃死。此言氣之逆行也，故死。肝受氣於心，傳之於脾，氣舍於腎，至肺而死。心受氣於脾，傳之於肺，氣舍於肝，至腎而死。脾受氣於肺，傳之於腎，氣舍於心，至肝而死。肺受氣於腎，傳之於肝，氣舍於脾，至心而死。腎受氣於肝，傳之於心，氣舍於肺，至脾而死。此皆逆死也。一日一夜五分之，此所以佔死生之早暮也。
　　黃帝曰：五藏相通，移皆有次，五藏有病，則各傳其所勝。不治，法三月若六月，若三日若六日，傳五藏而當死，是順傳所勝之次。故曰：別於陽者，知病從來；別於陰者，知死生之期。言知至其所困而死。
　　是故風者百病之長也，今風寒客於人，使人毫毛畢直，皮膚閉而為熱，當是之時，可汗而發也；或痹不仁腫痛，當是之時，可湯熨及火灸刺而去之。弗治，病入舍於肺，名曰肺痹，發欬上氣。弗治，肺即傳而行之肝，病名曰肝痹，一名曰厥，脅痛出食，當是之時，可按若刺耳。弗治，肝傳之脾，病名曰脾風，發癉，腹中熱，煩心出黃，當此之時，可按可藥可浴。弗治，脾傳之腎，病名曰疝瘕，少腹冤熱而痛，出白，一名曰蠱，當此之時，可按可藥。弗治，腎傳之心，病筋脈相引而急，病名曰瘛，當此之時，可灸可藥。弗治，滿十日，法當死。腎因傳之心，心即復反傳而行之肺，發寒熱，法當三歲死，此病之次也。
　　然其捽髮者，不必治於傳，或其傳化有不以次，不以次入者，憂恐悲喜怒，令不得以其次，故令人有大病矣。因而喜大虛則腎氣乘矣，怒則肝氣乘矣，悲則肺氣乘矣，恐則脾氣乘矣，憂則心氣乘矣，此其道也。故病有五，五五二十五變，及其傳化。傳，乘之名也。
　　大骨枯槁，大肉陷下，胸中氣滿，喘息不便，其氣動形，期六月死，真藏脈見，乃予之期日。大骨枯槁，大肉陷下，胸中氣滿，喘息不便，內痛引肩項，期一月死，真藏見，乃予之期日。大骨枯槁，大肉陷下，胸中氣滿，喘息不便，內痛引肩項，身熱脫肉破（月囷），真藏見，十月之內死。大骨枯槁，大肉陷下，肩髓內消，動作益衰，真藏來見，期一歲死，見其真藏，乃予之期日。大骨枯槁，大肉陷下，胸中氣滿，腹內痛，心中不便，肩項身熱，破（月囷）脫肉，目匡陷，真藏見，目不見人，立死，其見人者，至其所不勝之時則死。
　　急虛身中卒至，五藏絕閉，脈道不通，氣不往來，譬如墮溺，不可為期。其脈絕不來，若人一息五六至，其形肉不脫，真藏雖不見，猶死也。
　　真肝脈至，中外急，如循刀刃責責然，如按琴瑟弦，色青白不澤，毛折，乃死。真心脈至，堅而搏，如循薏苡子纍纍然，色赤黑不澤，毛折，乃死。真肺脈至，大而虛，如以毛羽中人膚，色白赤不澤，毛折，乃死。真腎脈至，搏而絕，如指彈石辟辟然，色黑黃不澤，毛折，乃死。真脾脈至，弱而乍數乍疏，色黃青不澤，毛折，乃死。諸真藏脈見者，皆死，不治也。
　　黃帝曰：見真藏曰死，何也。岐伯曰：五藏者，皆稟氣於胃，胃者，五藏之本也，藏氣者，不能自致於手太陰，必因於胃氣，乃至於手太陰也，故五藏各以其時，自為而至於手太陰也。故邪氣勝者，精氣衰也，故病甚者，胃氣不能與之俱至於手太陰，故真藏之氣獨見，獨見者病勝藏也，故曰死。帝曰：善。
　　黃帝曰：凡治病，察其形氣色澤，脈之盛衰，病之新故，乃治之無後其時。形氣相得，謂之可治；色澤以浮，謂之易己；脈從四時，謂之可治；脈弱以滑，是有胃氣，命曰易治，取之以時。形氣相失，謂之難治；色夭不澤，謂之難已；脈實以堅，謂之益甚；脈逆四時，為不可治。必察四難，而明告之。
　　所謂逆四時者，春得肺脈，夏得腎脈，秋得心脈，冬得脾脈，其至皆懸絕沉澀者，命曰逆。四時未有藏形，於春夏而脈沉澀，秋冬而脈浮大，名曰逆四時也。
　　病熱脈靜，洩而脈大，脫血而脈實，病在中脈實堅，病在外，脈不實堅者，皆難治。
　　黃帝曰：余聞虛實以決死生，願聞其情。岐伯曰：五實死，五虛死。帝曰：願聞五實五虛。岐伯曰：脈盛，皮熱，腹脹，前後不通，悶瞀，此謂五實。脈細，皮寒，氣少，洩利前後，飲食不入，此謂五虛。帝曰：其時有生者，何也。岐伯曰：漿粥入胃，洩注止，則虛者活；身汗得後利，則實者活。此其候也。


\section{三部九候論篇第二十}

　　黃帝問曰：余聞九針於夫子，眾多博大，不可勝數。余願聞要道，以屬子孫，傳之後世，著之骨髓，藏之肝肺，歃血而受，不敢妄洩，令合天道，必有終始，上應天光星辰歷紀，下副四時五行，貴賤更互，冬陰夏陽，以人應之奈何，願聞其方。
　　岐伯對曰：妙乎哉問也!此天地之至數。帝曰：願聞天地之至數，合於人形，血氣通，決死生，為之奈何？岐伯曰：天地之至數，始於一，終於九焉。一者天，二者地，三者人，因而三之，三三者九，以應九野。故人有三部，部有三候，以決死生，以處百病，以調虛實，而除邪疾。
　　帝曰：何謂三部。岐伯曰：有下部，有中部，有上部，部各有三候，三候者，有天有地有人也，必指而導之，乃以為真。上部天，兩額之動脈；上部地，兩頰之動脈；上部人，耳前之動脈。中部天，手太陰也；中部地，手陽明也；中部人，手少陰也。下部天，足厥陰也；下部地，足少陰也；下部人，足太陰也。故下部之天以侯肝，地以候腎，人以候脾胃之氣。
　　帝曰：中部之候奈何？岐伯曰：亦有天，亦有地，亦有人。天以候肺，地以候胸中之氣，人以候心。帝曰：上部以何候之。岐伯曰：亦有天，亦有地，亦有人，天以候頭角之氣，地以候口齒之氣，人以候耳目之氣。三部者，各有天，各有地，各有人。三而成天，三而成地，三而成人，三而三之，合則為九，九分為九野，九野為九藏。故神藏五，形藏四，合為九藏。五藏已敗，其色必夭，夭必死矣。
　　帝曰：以候奈何？岐伯曰：必先度其形之肥瘦，以調其氣之虛實，實則寫之，虛則補之。必先去其血脈而後調之，無問其病，以平為期。
　　帝曰：決死生奈何？岐伯曰：形盛脈細，少氣不足以息者，危。形瘦脈大，胸中多氣者，死。形氣相得者，生。參伍不調者，病。三部九候皆相失者，死。上下左右之脈相應如參舂者，病甚。上下左右相失不可數者，死。中部之候雖獨調，與眾藏相失者，死。中部之候相減者，死。目內陷者死。
　　帝曰：何以知病之所在。岐伯曰：察九候，獨小者病，獨大者病，獨疾者病，獨遲者病，獨熱者病，獨寒者病，獨陷下者病。以左手足上，去踝五寸按之，庶右手足當踝而彈之，其應過五寸以上，蠕蠕然者，不病；其應疾，中手渾渾然者，病；中手徐徐然者，病；其應上不能至五寸，彈之不應者，死。是以脫肉身不去者，死。中部乍疏乍數者，死。其脈代而鉤者，病在絡脈。九候之相應也，上下若一，不得相失。一候後則病，二候後則病甚，三候後則病危。所謂後者，應不俱也。察其府藏，以知死生之期。必先知經脈，然後知病脈，真藏脈見者勝死。足太陽氣絕者，其足不可屈伸，死必戴眼。
　　帝曰：冬陰夏陽奈何？岐伯曰：九候之脈，皆沉細懸絕者為陰，主冬，故以夜半死。盛躁喘數者為陽，主夏，故以日中死。是故寒熱病者，以平旦死。熱中及熱病者，以日中死。病風者，以日夕死。病水者，以夜半死。其脈乍疏乍數乍遲乍疾者，日乘四季死。形肉已脫，九候雖調，猶死。七診雖見，九候皆從者不死。所言不死者，風氣之病，及經月之病，似七診之病而非也，故言不死。若有七診之病，其脈候亦敗者死矣，必發噦噫。必審問其所始病，與今之所方病，而後各切循其脈，視其經絡浮沉，以上下逆從循之，其脈疾者不病，其脈遲者病，脈不往來者死，皮膚著者死。
　　帝曰：其可治者奈何？岐伯曰：經病者治其經，孫絡病者治其孫絡血，血病身有痛者，治其經絡。其病者在奇邪，奇邪之脈則繆刺之。留瘦不移，節而刺之。上實下虛，切而從之，索其結絡脈，刺出其血，以見通之。瞳子高者，太陽不足，戴眼者，太陽已絕，此決死生之要，不可不察也。手指及手外踝上五指，留針。


\section{經脈別論篇第二十一}

　　黃帝問曰：人之居處動靜勇怯，脈亦為之變乎。岐伯對曰：凡人之驚恐恚勞動靜，皆為變也。是以夜行則喘出於腎，淫氣病肺。有所墮恐，喘出於肝，淫氣害脾。有所驚恐，喘出於肺，淫氣傷心。度水跌僕，喘出於腎與骨，當是之時，勇者氣行則已，怯者則著而為病也。故曰：診病之道，觀人勇怯，骨肉皮膚，能知其情，以為診法也。
　　故飲食飽甚，汗出於胃。驚而奪精，汗出於心。持重遠行，汗出於腎。疾走恐懼，汗出於肝。搖體勞苦，汗出於脾。故春秋冬夏，四時陰陽，生病起於過用，此為常也。
　　食氣入胃，散精於肝，淫氣於筋。食氣入胃，濁氣歸心，淫精於脈。脈氣流經，經氣歸於肺，肺朝百脈，輸精於皮毛。毛脈合精，行氣於府。府精神明，留於四藏，氣歸於權衡。權衡以平，氣口成寸，以決死生。
　　飲入於胃，游溢精氣，上輸於脾。脾氣散精，上歸於肺，通調水道，下輸膀胱。水精四布，五經並行，合於四時五藏陰陽，揆度以為常也。
　　太陽藏獨至，厥喘虛氣逆，是陰不足陽有餘也，表裡當俱寫，取之下俞，陽明藏獨至，是陽氣重並也，當寫陽補陰，取之下俞。少陽藏獨至，是厥氣也，蹻前卒大，取之下俞，少陽獨至者，一陽之過也。太陰藏搏者，用心省真，五脈氣少，胃氣不平，三陰也，宜治其下俞，補陽寫陰。一陽獨嘯，少陽厥也，陽並於上，四脈爭張，氣歸於腎，宜治其經絡，寫陽補陰。一陰至，厥陰之治也，真陰（疒肙）心，厥氣留薄，發為白汗，調食和藥，治在下俞。
　　帝曰：太陽藏何象。岐伯曰：像三陽而浮也。帝曰：少陽藏何象。岐伯曰：像一陽也，一陽藏者，滑而不實也。帝曰：陽明藏何象。岐伯曰：象大浮也，太陰藏搏，言伏鼓也。二陰搏至，腎沉不浮也。


\section{藏氣法時論篇第二十二}

　　黃帝問曰：合人形以法四時五行而治，何如而從，何如而逆，得失之意，願聞其事。岐伯對曰：五行者，金木水火土也，更貴更賤，以知死生，以決成敗，而定五藏之氣，間甚之時，死生之期也。
　　帝曰：願卒聞之。岐伯曰：肝主春，足厥陰少陽主治，其日甲乙，肝苦急，急食甘以緩之。心主夏，手少陰太陽主治，其日丙丁，心苦緩，急食酸以收之。脾主長夏，足太陰陽明主治，其日戊己，脾苦濕，急食苦以燥之。肺主秋，手太陰陽明主治，其日庚辛，肺苦氣上逆，急食苦以洩之。腎主冬，足少陰太陽主治，其日壬癸，腎苦燥，急食辛以潤之，開腠理，致津液，通氣也。
　　病在肝，愈於夏，夏不愈，甚於秋，秋不死，持於冬，起於春，禁當風。肝病者，愈在丙丁，丙丁不愈，加於庚辛，庚辛不死，持於壬癸，起於甲乙。肝病者，平旦慧，下晡甚，夜半靜。肝欲散，急食辛以散之，用辛補之，酸寫之。
　　病在心，愈在長夏，長夏不愈，甚於冬，冬不死，持於春，起於夏，禁溫食熱衣。心病者，愈在戊己，戊己不愈，加於壬癸，壬癸不死，持於甲乙，起於丙丁。心病者，日中慧，夜半甚，平旦靜。心欲軟，急食咸以軟之，用咸補之，甘寫之。
　　病在脾，愈在秋，秋不愈，甚於春，春不死，持於夏，起於長夏，禁溫食飽食濕地濡衣。脾病者，愈在庚辛，庚辛不愈，加於甲乙，甲乙不死，持於丙丁，起於戊己。脾病者，日昳慧，日出甚，下晡靜。脾欲緩，急食甘以緩之，用苦寫之，甘補之。
　　病在肺，愈在冬，冬不愈，甚於夏，夏不死，持於長夏，起於秋，禁寒飲食寒衣。肺病者，愈在壬癸，壬癸不愈，加於丙丁，丙丁不死，持於戊己，起於庚辛。肺病者，下晡慧，日中甚，夜半靜。肺欲收，急食酸以收之，用酸補之，辛寫之。
　　病在腎，愈在春，春不愈，甚於長夏，長夏不死，持於秋，起於冬，禁犯焠（火矣） 熱食溫灸衣。腎病者，愈在甲乙，甲乙不愈，甚於戊己，戊己不死，持於庚辛，起於壬癸。腎病者，夜半慧，四季甚，下晡靜。腎欲堅，急食苦以堅之，用苦補之，咸寫之。
　　夫邪氣之客於身也，以勝相加，至其所生而愈，至其所不勝而甚，至於所生而持，自得其位而起。必先定五藏之脈，乃可言間甚之時，死生之期也。
　　肝病者，兩脅下痛引少腹，令人善怒，虛則目（目巟）（目巟）無所見，耳無所聞，善恐，如人將捕之，取其經，厥陰與少陽，氣逆，則頭痛耳聾不聰頰腫。取血者。
　　心病者，胸中痛，脅支滿，脅下痛，膺背肩甲間痛，兩臂內痛；虛則胸腹大，脅下與腰相引而痛，取其經，少陰太陽，舌下血者。其變病，刺隙中血者。
　　脾病者，身重善肌肉痿，足不收行，善瘈，腳下痛；虛則腹滿腸鳴，飧洩食不化，取其經，太陰陽明少陰血者。
　　肺病者，喘咳逆氣，肩背痛，汗出，尻陰股膝髀腨（骨行）足皆痛；虛則少氣不能報息，耳聾嗌干，取其經，太陰足太陽之外厥陰內血者。
　　腎病者，腹大脛腫，喘咳身重，寢汗出，憎風；虛則胸中痛，大腹小腹痛，清厥意不樂，取其經，少陰太陽血者。
　　肝色青，宜食甘，粳米牛肉棗葵皆甘。心色赤，宜食酸，小豆犬肉李韭皆酸。肺色白，宜食苦，麥羊肉杏薤皆苦。脾色黃，宜食咸，大豆豕肉栗藿皆咸。腎色黑，宜食辛，黃黍雞肉桃蔥皆辛。辛散，酸收，甘緩，苦堅，咸軟。
　　毒藥攻邪，五穀為養，五果為助，五畜為益，五菜為充，氣味合而服之，以補精益氣。此五者，有辛酸甘苦咸，各有所利，或散，或收，或緩，或急，或堅，或軟，四時五藏，病隨五味所宜也。


\section{宣明五氣篇第二十三}

　　五味所入：酸入肝，辛入肺，苦入心，咸入腎，甘入脾，是謂五入。
　　五氣所病：心為噫，肺為咳，肝為語，脾為吞，腎為欠為嚏，胃為氣逆，為噦為恐，大腸小腸為洩，下焦溢為水，膀胱不利為癃，不約為遺溺，膽為怒，是謂五病。
　　五精所並：精氣並於心則喜，並於肺則悲，並於肝則憂，並於脾則畏，並於腎則恐，是謂五並，虛而相併者也。
　　五藏所惡：心惡熱，肺惡寒，肝惡風，脾惡濕，腎惡燥，是謂五惡。
　　五藏化液：心為汗，肺為涕，肝為淚，脾為涎，腎為唾，是謂五液。
　　五味所禁：辛走氣，氣病無多食辛；咸走血，血病無多食咸；苦走骨，骨病無多食苦；甘走肉，肉病無多食甘；酸走筋，筋病無多食酸；是謂五禁，無令多食。
　　五病所發：陰病發於骨，陽病發於血，陰病發於肉，陽病發於冬，陰病發於夏，是謂五發。
　　五邪所亂：邪入於陽則狂，邪入於陰則痹，搏陽則為巔疾，搏陰則為瘖，陽入之陰則靜，陰出之陽則怒，是謂五亂。
　　五邪所見：春得秋脈，夏得冬脈，長夏得春脈，秋得夏脈，冬得長夏脈，名曰陰出之陽，病善怒不治，是謂五邪。皆同命，死不治。
　　五藏所藏：心藏神，肺藏魄，肝藏魂，脾藏意，腎藏志，是謂五藏所藏。
　　五藏所主：心主脈，肺主皮，肝主筋，脾主肉，腎主骨，是謂五主。
　　五勞所傷：久視傷血，久臥傷氣，久坐傷肉，久立傷骨，久行傷筋，是謂五勞所傷。
　　五脈應像：肝脈弦，心脈鉤，脾脈代，肺脈毛，腎脈石，是謂五藏之脈。


\section{血氣形志篇第二十四}

　　夫人之常數，太陽常多血少氣，少陽常少血多氣，陽明常多氣多血，少陰常少血多氣，厥陰常多血少氣，太陰常多氣少血，此天之常數。足太陽與少陰為表裡，少陽與厥陰為表裡，陽明與太陰為表裡，是為足陰陽也。手太陽與少陰為表裡，少陽與心主為表裡，陽明與太陰為表裡，是為手之陰陽也。今知手足陰陽所苦，凡治病必先去其血，乃去其所苦，伺之所欲，然後寫有餘，補不足。
　　欲知背俞，先度其兩乳間，中折之，更以他草度去半已，即以兩隅相拄也，乃舉以度其背，令其一隅居上，齊脊大柱，兩隅在下，當其下隅者，肺之俞也。復下一度，心之俞也。復下一度，左角肝之俞也，右角脾之俞也。復下一度，腎之俞也。是謂五藏之俞，灸刺之度也。
　　形樂志苦，病生於脈，治之以灸刺。形樂志樂，病生於肉，治之以針石。形苦志樂，病生於筋，治之以熨引。形苦志苦，病生於咽嗌，治之以百藥。形數驚恐，經絡不通，病生於不仁，治之以按摩醪藥。是謂五形志也。
　　刺陽明出血氣，刺太陽，出血惡氣，刺少陽，出氣惡血，刺太陰，出氣惡血，刺少陰，出氣惡血，刺厥陰，出血惡氣也。

\section{寶命全形論篇第二十五}

　　黃帝問曰：天覆地載，萬物悉備，莫貴於人，人以天地之氣生，四時之法成，君王眾庶，盡欲全形，形之疾病，莫知其情，留淫日深，著於骨髓，心私慮之，余欲針除其疾病，為之奈何？
　　岐伯對曰：夫鹽之味咸者，其氣令器津洩；弦絕者，其音嘶敗；木敷者，其葉發；病深者，其聲噦。人有此三者，是謂壞府，毒藥無治，短針無取，此皆絕皮傷肉，血氣爭黑。
　　帝曰：余念其痛，心為之亂惑，反甚其病，不可更代，百姓聞之，以為殘賊，為之奈何？岐伯曰：夫人生於地，懸命於天，天地合氣，命之曰人。人能應四時者，天地為之父母；知萬物者，謂之天子。天有陰陽，人有十二節；天有寒暑，人有虛實。能經天地陰陽之化者，不失四時；知十二節之理者，聖智不能欺也；能存八動之變，五勝更立；能達虛實之數者，獨出獨入，呿吟至微，秋毫在目。
　　帝曰：人生有形，不離陰陽，天地合氣，別為九野，分為四時，月有小大，日有短長，萬物並至，不可勝量，虛實呿吟，敢問其方。
　　岐伯曰：木得金而伐，火得水而滅，土得木而達，金得火而缺，水得土而絕，萬物盡然，不可勝竭。故針有懸布天下者五，黔首共余食，莫知之也。一曰治神，二曰知養身，三曰知毒藥為真，四曰制砭石小大，五曰知府藏血氣之診。五法俱立，各有所先。今末世之刺也，虛者實之，滿者洩之，此皆眾工所共知也。若夫法天則地，隨應而動，和之者若響，隨之者若影，道無鬼神，獨來獨往。
　　帝曰：願聞其道。
　　岐伯曰：凡刺之真，必先治神，五藏已定，九候已備，後乃存針，眾脈不見，眾凶弗聞，外內相得，無以形先，可玩往來，乃施於人。人有虛實，五虛勿近，五實勿遠，至其當發，間不容瞚。手動若務，針耀而勻，靜意視義，觀適之變，是謂冥冥，莫知其形，見其烏烏，見其稷稷，從見其飛，不知其誰，伏如橫弩，起如發機。
　　帝曰：何如而虛？何如而實？岐伯曰：刺虛者須其實，刺實者須其虛，經氣已至，慎守勿失，深淺在志，遠近若一，如臨深淵，手如握虎，神無營於眾物。


\section{八正神明論篇第二十六}

　　黃帝問曰：用針之服，必有法則焉，今何法何則？岐伯對曰：法天則地，合以天光。
　　帝曰：願卒聞之。岐伯曰：凡刺之法，必候日月星辰四時八正之氣，氣定乃刺之。是故天溫日明，則人血淖液而衛氣浮，故血易寫，氣易行；天寒日陰，則人血凝泣，而衛氣沉。月始生，則血氣始精，衛氣始行；月郭滿，則血氣實，肌肉堅；月郭空，則肌肉減，經絡虛，衛氣去，形獨居。是以因天時而調血氣也。是以天寒無刺，天溫無疑。月生無寫，月滿無補，月郭空無治，是謂得時而調之。因天之序，盛虛之時，移光定位，正立而待之。故日月生而寫，是謂藏虛；月滿而補，血氣揚溢，絡有留血，命曰重實；月郭空而治，是謂亂經。陰陽相錯，真邪不別，沉以留止，外虛內亂，淫邪乃起。
　　帝曰：星辰八正何候？
　　岐伯曰：星辰者，所以制日月之行也。八正者，所以候八風之虛邪以時至者也。四時者，所以分春秋冬夏之氣所在，以時調之也，八正之虛邪，而避之勿犯也。以身之虛，而逢天之虛，兩虛相感，其氣至骨，入則傷五藏，工候救之，弗能傷也，故曰天忌不可不知也。
　　帝曰：善。其法星辰者，余聞之矣，願聞法往古者。
　　岐伯曰：法往古者，先知針經也。驗於來今者，先知日之寒溫、月之虛盛，以候氣之浮沉，而調之於身，觀其立有驗也。觀其冥冥者，言形氣榮衛之不形於外，而工獨知之，以日之寒溫，月之虛盛，四時氣之浮沉，參伍相合而調之，工常先見之，然而不形於外，故曰觀於冥冥焉。通於無窮者，可以傳於後世也，是故工之所以異也，然而不形見於外，故俱不能見也。視之無形，嘗之無味，故謂冥冥，若神彷彿。虛邪者，八正之虛邪氣也。正邪者，身形若用力，汗出，腠理開，逢虛風，其中人也微，故莫知其情，莫見其形。上工救其萌牙，必先見三部九候之氣，盡調不敗而救之，故曰上工。下工救其已成，救其已敗。救其已成者，言不知三部九候之相失，因病而敗之也，知其所在者，知診三部九候之病脈處而治之，故曰守其門戶焉，莫知其情而見邪形也。
　　帝曰：余聞補寫，未得其意。
　　岐伯曰：寫必用方，方者，以氣方盛也，以月方滿也，以日方溫也，以身方定也，以息方吸而內針，乃復候其方吸而轉針，乃復候其方呼而徐引針，故曰寫必用方，其氣而行焉。補必用員，員者行也，行者移也，刺必中其，復以吸排針也。故員與方，非針也。故養神者，必知形之肥瘦，榮衛血氣之盛衰。血氣者，人之神，不可不謹養。
　　帝曰：妙乎哉論也。合人形於陰陽四時，虛實之應，冥冥之期，其非夫子孰能通之。然夫子數言形與神，何謂形，何謂神，願卒聞之。
　　岐伯曰：請言形、形乎形、目冥冥，問其所病，索之於經，慧然在前，按之不得，不知其情，故曰形。
　　帝曰：何謂神？
　　岐伯曰：，神乎神，耳不聞，目明，心開而志先，慧然獨悟，口弗能言，俱視獨見，適若昏，昭然獨明*請言神*，若風吹雲，故曰神。三部九候為之原，九針之論，不必存也。


\section{離合真邪論篇第二十七}

　　黃帝問曰：余聞九針九篇，夫子乃因而九之，九九八十一篇，余盡通其意矣。經言氣之盛衰，左右頃移，以上調下，以左調右，有餘不足，補瀉於滎輸，余知之矣。此皆榮衛之頃移，虛實之所生，非邪氣從外入於經也。余願聞邪氣之在經也，其病人何如？取之奈何？
　　岐伯對曰：夫聖人之起度數，必應於天地，故天有宿度，地有經水，人有經脈。天地溫和，則經水安靜；天寒地凍，則經水凝泣；天暑地熱，則經水沸溢；卒風暴起，則經水波湧而隴起。夫邪之入於脈也，寒則血凝泣，暑則氣淖澤，虛邪因而入客，亦如經水之得風也，經之動脈，其至也亦時隴起，其行於脈中循循然，其至寸口中手也，時大時小，大則邪至，小則平，其行無常處，在陰與陽，不可為度，從而察之，三部九候，卒然逢之，早遏其路，吸則內針，無令氣忤；靜以久留，無令邪布；吸則轉針，以得氣為故；候呼引針，呼盡乃去；大氣皆出，故命曰寫。
　　帝曰：不足者補之，奈何？
　　岐伯曰：必先捫而循之，切而散之，推而按之，彈而怒之，抓而下之，通而取之，外引其門，以閉其神。呼盡內針，靜以久留，以氣至為故，如待所貴，不知日暮，其氣以至，適而自護，候吸引針，氣不得出，各在其處，推闔其門，令神氣存，大氣留止，故命曰補。
　　帝曰：候氣奈何？
　　岐伯曰：夫邪去絡入於經也，舍於血脈之中，其寒溫未相得，如湧波之起也，時來時去，故不常在。故曰方其來也，必按而止之，止而取之，無逢其沖而寫之。真氣者，經氣也，經氣太虛，故曰其來不可逢，此之謂也。故曰候邪不審，大氣已過，寫之則真氣脫，脫則不復，邪氣復至，而病益蓄，故曰其往不可追，此之謂也。不可掛以發者，待邪之至時而髮針寫矣，若先若後者，血氣已盡，其病不可下，故曰知其可取如發機，不知其取如扣椎，故曰知機道者不可掛以發，不知機者扣之不發，此之謂也。
　　帝曰：補寫奈何？
　　岐伯曰：此攻邪也，疾出以去盛血，而復其真氣，此邪新客，溶溶未有定處也，推之則前，引之則止，逆而刺之，溫血也。刺出其血，其病立已。
　　帝曰：善。然真邪以合，波隴不起，候之奈何？
　　岐伯曰：審捫循三部九候之盛虛而調之，察其左右上下相失及相減者，審其病藏以期之。不知三部者，陰陽不別，天地不分，地以候地，天以候天，人以候人，調之中府，以定三部，故曰刺不知三部九候病脈之處，雖有大過且至，工不能禁也。誅罰無過，命曰大惑，反亂大經，真不可復，用實為虛，以邪為真，用針無義，反為氣賊，奪人正氣，以從為逆，榮衛散亂，真氣已失，邪獨內著，絕人長命，予人夭殃，不知三部九候，故不能久長。因不知合之四時五行，因加相勝，釋邪攻正，絕人長命。邪之新客來也，未有定處，推之則前，引之則止，逢而寫之，其病立已。


\section{通評虛實論篇第二十八}

　　黃帝問曰：何謂虛實？岐伯對曰：邪氣盛則實，精氣奪則虛。
　　帝曰：虛實何如？岐伯曰：氣虛者肺虛也，氣逆者足寒也，非其時則生，當其時則死。余藏皆如此。
　　帝曰：何謂重實？岐伯曰：所謂重實者，言大熱病，氣熱脈滿，是謂重實。
　　帝曰：經絡俱實何如？何以治之？岐伯曰：經絡皆實，是寸脈急而尺緩也，皆當治之，故曰滑則從，澀則逆也。夫虛實者，皆從其物類始，故五藏骨肉滑利，可以長久也。
　　帝曰：絡氣不足，經氣有餘，何如？岐伯曰：絡氣不足，經氣有餘者，脈口熱而尺寒也，秋冬為逆，春夏為從，治主病者。
　　帝曰：經虛絡滿，何如？岐伯曰：經虛絡滿者，尺熱滿，脈口寒澀也，此春夏死秋冬生也。
　　帝曰：治此者奈何？岐伯曰：絡滿經虛，灸陰刺陽；經滿絡虛，刺陰灸陽。 帝曰：何謂重虛？岐伯曰：脈氣上虛尺虛，是謂重虛。帝曰：何以治之？岐伯曰：所謂氣虛者，言無常也。尺虛者，行步恇然。脈虛者，不像陰也。如此者，滑則生，澀則死也。
　　帝曰：寒氣暴上，脈滿而實何如？岐伯曰：實而滑則生，實而逆則死。
　　帝曰：脈實滿，手足寒，頭熱，何如？岐伯曰：春秋則生，冬夏則死。脈浮而澀，澀而身有熱者死。
　　帝曰：其形盡滿何如？岐伯曰：其形盡滿者，脈急大堅，尺澀而不應也，如是者，故從則生，逆則死。帝曰：何謂從則生，逆則死？岐伯曰：所謂從者，手足溫也；所謂逆者，手足寒也。
　　帝曰：乳子而病熱，脈懸小者何如？岐伯曰：手足溫則生，寒則死。
　　帝曰：乳子中風熱，喘鳴肩息者，脈何如？岐伯曰：喘鳴肩息者，脈實大也，緩則生，急則死。
　　帝曰：腸澼便血何如？岐伯曰：身熱則死，寒則生。帝曰：腸澼下白沫何如？岐伯曰：脈沉則生，脈浮則死。帝曰：腸下膿血何如？岐伯曰：脈懸絕則死，滑大則生。帝曰：腸澼之屬，身不熱，脈不懸絕何如？岐伯曰：滑大者曰生，懸澀者曰死，以藏期之。
　　帝曰：癲疾何如？岐伯曰：脈搏大滑，久自已；脈小堅急，死不治。帝曰：癲疾之脈，虛實何如？岐伯曰：虛則可治，實則死。
　　帝曰：消癉虛實何如？岐伯曰：脈實大，病久可治；脈懸小堅，病久不可治。
　　帝曰：形度骨度脈度筋度，何以知其度也？
　　帝曰：春亟治經絡；夏亟治經輸；秋亟治六府；冬則閉塞，閉塞者，用藥而少針石也。所謂少針石者，非癰疽之謂也，癰疽不得頃時回。癰不知所，按之不應手，乍來乍已，刺手太陰傍三痏與纓脈各二，掖癰大熱，刺足少陽五；刺而熱不止，刺手心主三，刺手太陰經絡者大骨之會各三。暴癰筋軟，隨分而痛，魄汗不盡，胞氣不足，治在經俞。
　　腹暴滿，按之不下，取手太陽經絡者，胃之募也，少陰俞去脊椎三寸傍五，用員利針。霍亂，刺俞傍五，足陽明及上傍三。刺癇驚脈五，針手太陰各五，刺經太陽五，刺手少陰經絡傍者一，足陽明一，上踝五寸刺三針。
　　凡治消癉、僕擊、偏枯、痿厥、氣滿發逆，肥貴人，則高梁之疾也。隔塞閉絕，上下不通，則暴憂之疾也。暴厥而聾，偏塞閉不通，內氣暴薄也。不從內，外中風之病，故瘦留著也。蹠跛，寒風濕之病也。
　　黃帝曰：黃疸暴痛，癲疾厥狂，久逆之所生也。五藏不平，六府閉塞之所生也。頭痛耳鳴，九竅不利，腸胃之所生也。


\section{太陰陽明論篇第二十九}

　　黃帝問曰：太陰陽明為表裡，脾胃脈也，生病而異者何也？岐伯對曰：陰陽異位，更虛更實，更逆更從，或從內，或從外，所從不同，故病異名也。
　　帝曰：願聞其異狀也。岐伯曰：陽者，天氣也，主外；陰者，地氣也，主內。故陽道實，陰道虛。故犯賊風虛邪者，陽受之；食飲不節，起居不時者，陰受之。陽受之，則入六府，陰受之，則入五藏。入六府，則身熱不時臥，上為喘呼；入五藏，則（月真）滿閉塞，下為飧洩，久為腸澼。故喉主天氣，咽主地氣。故陽受風氣，陰受濕氣。故陰氣從足上行至頭，而下行循臂至指端；陽氣從手上行至頭，而下行至足。故曰陽病者上行極而下，陰病者下行極而上。故傷於風者，上先受之；傷於濕者，下先受之。
　　帝曰：脾病而四支不用何也？岐伯曰：四支皆稟氣於胃，而不得至經，必因於脾，乃得稟也。今脾病不能為胃行其津液，四支不得稟水谷氣，氣日以衰，脈道不利，筋骨肌肉，皆無氣以生，故不用焉。
　　帝曰：脾不主時何也？岐伯曰：脾者土也，治中央，常以四時長四藏，各十八日寄治，不得獨主於時也。脾藏者常著胃土之精也，土者生萬物而法天地，故上下至頭足，不得主時也。
　　帝曰：脾與胃以膜相連耳，而能為之行其津液何也？岐伯曰：足太陰者三陰也，其脈貫胃屬脾絡嗌，故太陰為之行氣於三陰。陽明者表也，五藏六府之海也，亦為之行氣於三陽。藏府各因其經而受氣於陽明，故為胃行其津液，四支不得稟水谷氣，日以益衰，陰道不利，筋骨肌肉無氣以生，故不用焉。


\section{陽明脈解篇第三十}

　　黃帝問曰：足陽明之脈病，惡人與火，聞木音則惕然而驚，鐘鼓不為動，聞木音而驚，何也？願聞其故。岐伯對曰：陽明者胃脈也，胃者，土也，故聞木音而驚者，土惡木也。帝曰：善。其惡火何也？岐伯曰：陽明主肉，其脈血氣盛，邪客之則熱，熱甚則惡火。
　　帝曰：其惡人何也？岐伯曰：陽明厥則喘而惋，惋則惡人。帝曰：或喘而死者，或喘而生者，何也？岐伯曰：厥逆連藏則死，連經則生。
　　帝曰：善。病甚則棄衣而走，登高而歌，或至不食數日，逾垣上屋，所上之處，皆非其素所能也，病反能者何也？岐伯曰：四支者，諸陽之本也，陽盛則四支實，實則能登高也。
　　帝曰：其棄衣而走者，何也？岐伯曰：熱盛於身，故棄衣欲走也。帝曰：其妄言罵詈，不避親疏而歌者，何也？岐伯曰：陽盛則使人妄言罵詈不避親疏，而不欲食，不欲食，故妄走也。


\section{熱論篇第三十一}

　　黃帝問曰：今夫熱病者，皆傷寒之類也，或愈或死，其死皆以六七日之間，其愈皆以十日以上者，何也？不知其解，願聞其故。
　　岐伯對曰：巨陽者，諸陽之屬也，其脈連於風府，故為諸陽主氣也。人之傷於寒也，則為病熱，熱雖甚不死；其兩感於寒而病者，必不免於死。
　　帝曰：願聞其狀。岐伯曰：傷寒一日，巨陽受之，故頭項痛腰脊強。二日陽明受之，陽明主肉，其脈俠鼻絡於目，故身熱目疼而鼻干，不得臥也。三日少陽受之，少陽主膽，其脈循脅絡於耳，故胸脅痛而耳聾。三陽經絡皆受其病，而未入於藏者，故可汗而已。四日太陰受之，太陰脈布胃中絡於嗌，故腹滿而嗌干。五日少陰受之，少陰脈貫腎絡於肺，系舌本，故口燥舌干而喝。六日厥陰受之，厥陰脈循陰器而絡於肝，故煩滿而囊縮。三陰三陽，五藏六府皆受病，榮衛不行，五藏不通則死矣。
　　其不兩感於寒者，七日巨陽病衰，頭痛少愈；八日陽明病衰，身熱少愈；九日少陽病衰，耳聾微聞；十日太陰病衰，腹減如故，則思飲食；十一日少陰病衰，渴止不滿，舌干已而嚏；十二日厥陰病衰，囊縱少腹微下，大氣皆去，病日已矣。帝曰：治之奈何？岐伯曰：治之各通其藏脈，病日衰已矣。其未滿三日者，可汗而已；其滿三日者，可洩而已。
　　帝曰：熱病已癒，時有所遺者，何也？岐伯曰：諸遺者，熱甚而強食之，故有所遺也。若此者，皆病已衰，而熱有所藏，因其谷氣相薄，兩熱相合，故有所遺也。帝曰：善。治遺奈何？岐伯曰：視其虛實，調其逆從，可使必已矣。帝曰：病熱當何禁之？岐伯曰：病熱少愈，食肉則復，多食則遺，此其禁也。
　　帝曰：其病兩感於寒者，其脈應與其病形何如？岐伯曰：兩感於寒者，病一日則巨陽與少陰俱病，則頭痛口乾而煩滿；二日則陽明與太陰俱病，則腹滿身熱，不欲食譫言；三日則少陽與厥陰俱病，則耳聾囊縮而厥，水漿不入，不知人，六日死。帝曰：五藏已傷，六府不通，榮衛不行，如是之後，三日乃死，何也？岐伯曰：陽明者，十二經脈之長也，其血氣盛，故不知人，三日其氣乃盡，故死矣。
　　凡病傷寒而成溫者，先夏至日者為病溫，後夏至日者為病暑，暑當與汗皆出，勿止。


\section{刺熱篇第三十二}

　　肝熱病者，小便先黃，腹痛多臥身熱，熱爭，則狂言及驚，脅滿痛，手足躁，不得安臥；庚辛甚，甲乙大汗，氣逆則庚辛死。刺足厥陰少陽。其逆則頭痛員員，脈引沖頭也。
　　心熱病者，先不樂，數日乃熱，熱爭則卒心痛，煩悶善嘔，頭痛面赤，無汗；壬癸甚，丙丁大汗，氣逆則壬癸死。刺手少陰太陽。
　　脾熱病者，先頭重頰痛，煩心顏青，欲嘔身熱，熱爭則腰痛不可用俛仰，腹滿洩，兩頷痛；甲乙甚，戊己大汗，氣逆則甲乙死。刺足太陰陽明。
　　肺熱病者，先淅然厥，起毫毛，惡風寒，舌上黃，身熱。熱爭則喘欬，痛走胸膺背，不得大息，頭痛不堪，汗出而寒；丙丁甚，庚辛大汗，氣逆則丙丁死。刺手太陰陽明，出血如大豆，立已。
　　腎熱病者，先腰痛（骨行）痠，苦喝數飲，身熱，熱爭則項痛而強，（骨行）寒且痠，足下熱，不欲言，其逆則項痛員員澹澹然；戊己甚，壬癸大汗，氣逆則戊己死。刺足少陰太陽。諸汗者，至其所勝日汗出也。
　　肝熱病者，左頰先赤；心熱病者，顏先赤；脾熱病者，鼻先赤；肺熱病者，右頰先赤；腎熱病者，頤先赤。病雖未發，見赤色者刺之，名曰治未病。熱病從部所起者，至期而已；其刺之反者，三週而已；重逆則死。諸當汗者，至其所勝日，汗大出也。
　　諸治熱病，以飲之寒水，乃刺之；必寒衣之，居止寒處，身寒而止也。
　　熱病先胸脅痛，手足躁，刺足少陽，補足太陰，病甚者為五十九刺。熱病始手臂痛者，刺手陽明太陰而汗出止。熱病始於頭首者，刺項太陽而汗出止。熱病始於足脛者，刺足陽明而汗出止。熱病先身重骨痛，耳聾好瞑，刺足少陰，病甚為五十九刺。熱病先眩冒而熱，胸脅滿，刺足少陰少陽。
　　太陽之脈，色榮顴骨，熱病也，榮未交，曰今且得汗，待時而已。與厥陰脈爭見者，死期不過三日。其熱病內連腎，少陽之脈色也。少陽之脈，色榮頰前，熱病也，榮未交，曰今且得汗，待時而已，與少陰脈爭見者，死期不過三日。
　　熱病氣穴：三椎下間主胸中熱，四椎下間主鬲中熱，五椎下間主肝熱，六椎下間主脾熱，七椎下間主腎熱，榮在骶也，項上三椎陷者中也。頰下逆顴為大瘕，下牙車為腹滿，顴後為脅痛。頰上者，鬲上也。


\section{評熱病論篇第三十三}

　　黃帝問曰：有病溫者，汗出輒復熱，而脈躁疾不為汗衰，狂言不能食，病名為何？岐伯對曰：病名陰陽交，交者死也。帝曰：願聞其說。岐伯曰：人所以汗出者，皆生於谷，谷生於精。今邪氣交爭於骨肉而得汗者，是邪卻而精勝也。精勝，則當能食而不復熱，復熱者邪氣也，汗者精氣也；今汗出而輒復熱者，是邪勝也，不能食者，精無俾也，病而留者，其壽可立而傾也。且夫《熱論》曰：汗出而脈尚躁盛者死。今脈不與汗相應，此不勝其病也，其死明矣。狂言者是失志，失志者死。今見三死，不見一生，雖愈必死也。
　　帝曰：有病身熱汗出煩滿，煩滿不為汗解，此為何病？岐伯曰：汗出而身熱者，風也；汗出而煩滿不解者，厥也，病名曰風厥。帝曰：願卒聞之。岐伯曰：巨陽主氣，故先受邪；少陰與其為表裡也，得熱則上從之，從之則厥也。帝曰：治之奈何？岐伯曰：表裡刺之，飲之服湯。
　　帝曰：勞風為病何如？岐伯曰：勞風法在肺下，其為病也，使人強上冥視，唾出若涕，惡風而振寒，此為勞風之病。帝曰：治之奈何？岐伯曰：以救俛仰。巨陽引。精者三日，中年者五日，不精者七日，咳出青黃涕，其狀如膿，大如彈丸，從口中若鼻中出，不出則傷肺，傷肺則死也。
　　帝曰：有病腎風者，面胕然（疒龍）壅，害於言，可刺不？岐伯曰：虛不當刺，不當刺而刺，後五日其氣必至。帝曰：其至何如？岐伯曰：至必少氣時熱，時熱從胸背上至頭，汗出，手熱，口乾苦渴，小便黃，目下腫，腹中鳴，身重難以行，月事不來，煩而不能食，不能正偃，正偃則欬，病名曰風水，論在《刺法》中。
　　帝曰：願聞其說。岐伯曰：邪之所湊，其氣必虛，陰虛者，陽必湊之，故少氣時熱而汗出也。小便黃者，少腹中有熱也。不能正偃者，胃中不和也。正偃則咳甚，上迫肺也。諸有水氣者，微腫先見於目下也。帝曰：何以言？岐伯曰：水者陰也，目下亦陰也，腹者至陰之所居，故水在腹者，必使目下腫也。真氣上逆，故口苦舌干，臥不得正偃，正偃則咳出清水也。諸水病者，故不得臥，臥則驚，驚則咳甚也。腹中鳴者，病本於胃也。薄脾則煩不能食，食不下者，胃脘隔也。身重難以行者，胃脈在足也。月事不來者，胞脈閉也，胞脈者屬心而絡於胞中，今氣上迫肺，心氣不得下通，故月事不來也。帝曰：善。


\section{逆調論篇第三十四}

　　黃帝問曰：人身非常溫也，非常熱也，為之熱而煩滿者何也？岐伯對曰：陰氣少而陽氣勝，故熱而煩滿也。
　　帝曰：人身非衣寒也，中非有寒氣也，寒從中生者何？岐伯曰：是人多痹氣也，陽氣少，陰氣多，故身寒如從水中出。
　　帝曰：人有四支熱，逢風寒如炙如火者，何也？岐伯曰：是人者，陰氣虛，陽氣盛，四支者陽也，兩陽相得，而陰氣虛少，少水不能滅盛火，而陽獨治，獨治者，不能生長也，獨勝而止耳，逢風而如炙如火者，是人當肉爍也。
　　帝曰：人有身寒，湯火不能熱，厚衣不能溫，然不凍栗，是為何病？岐伯曰：是人者，素腎氣勝，以水為事；太陽氣衰，腎脂枯不長；一水不能勝兩火，腎者水也，而生於骨，腎不生，則髓不能滿，故寒甚至骨也。所以不能凍栗者，肝一陽也，心二陽也，腎孤藏也，一水不能勝二火，故不能凍栗，病名曰骨痹，是人當攣節也。
　　帝曰：人之肉苛者，雖近衣絮，猶尚苛也，是謂何疾？岐伯曰：榮氣虛衛氣實也，榮氣虛則不仁，衛氣虛則不用，榮衛俱虛，則不仁且不用，肉如故也，人身與志不相有，曰死。
　　帝曰：人有逆氣不得臥而息有音者；有不得臥而息無音者；有起居如故而息有音者；有得臥，行而喘者；有不得臥，不能行而喘者；有不得臥，臥而喘者；皆何藏使然？願聞其故。岐伯曰：不得臥而息有音者，是陽明之逆也，足三陽者下行，今逆而上行，故息有音也。陽明者，胃脈也，胃者六府之海，其氣亦下行，陽明逆不得從其道，故不得臥也。《下經》曰：胃不和則臥不安。此之謂也。夫起居如故而息有音者，此肺之絡脈逆也。絡脈不得隨經上下，故留經而不行，絡脈之病人也微，故起居如故而息有音也。夫不得臥，臥則喘者，是水氣之客也；夫水者，循津液而流也，腎者，水藏，主津液，主臥與喘也。帝曰：善。


\section{瘧論篇第三十五}

黃帝問曰：夫痎瘧皆生於風，其蓄作有時者何也？岐伯對曰：瘧之始發也，先起於毫毛，伸欠乃作，寒慄鼓頷，腰脊俱痛，寒去則內外皆熱，頭痛如破，渴欲冷飲。
　　帝曰：何氣使然？願聞其道。岐伯曰：陰陽上下交爭，虛實更作，陰陽相移也。陽並於陰，則陰實而陽虛，陽明虛，則寒慄鼓頷也；巨陽虛，則腰背頭項痛；三陽俱虛，則陰氣勝，陰氣勝則骨寒而痛；寒生於內，故中外皆寒；陽盛則外熱，陰虛則內熱，外內皆熱則喘而渴，故欲冷飲也。
　　此皆得之夏傷於暑，熱氣盛，藏於皮膚之內，腸胃之外，此榮氣之所舍也。此令人汗空疏，腠理開，因得秋氣，汗出遇風，及得之以浴，水氣舍於皮膚之內，與衛氣並居。衛氣者，晝日行於陽，夜行於陰，此氣得陽而外出，得陰而內搏，內外相薄，是以日作。
　　帝曰：其間日而作者何也？岐伯曰：其氣之舍深，內薄於陰，陽氣獨發，陰邪內著，陰與陽爭不得出，是以間日而作也。
　　帝曰：善。其作日晏與其日早者，何氣使然？岐伯曰：邪氣客於風府，循膂而下，衛氣一日一夜大會於風府，其明日日下一節，故其作也晏，此先客於脊背也。每至於風府則腠理開，腠理開則邪氣入，邪氣入則病作，以此日作稍益晏也。其出於風府，日下一節，二十五日下至骶骨，二十六日入於脊內，注於伏膂之脈；其氣上行，九日出於缺盆之中，其氣日高，故作日益早也。其間日發者，由邪氣內薄於五藏，橫連募原也。其道遠，其氣深，其行遲，不能與衛氣俱行，不得皆出，故間日乃作也。
　　帝曰：夫子言衛氣每至於風府，腠理乃發，發則邪氣入，入則病作。今衛氣日下一節，其氣之發也，不當風府，其日作者奈何？岐伯曰：此邪氣客於頭項循膂而下者也，故虛實不同，邪中異所，則不得當其風府也。故邪中於頭項者，氣至頭項而病；中於背者，氣至背而病；中於腰脊者，氣至腰脊而病；中於手足者，氣至手足而病。衛氣之所在，與邪氣相合，則病作。故風無常府，衛氣之所發，必開其腠理，邪氣之所合，則其府也。
　　帝曰：善。夫風之與瘧也，相似同類，而風獨常在，瘧得有時而休者何也？岐伯曰：風氣留其處，故常在，瘧氣隨經絡沉以內薄，故衛氣應乃作。
　　帝曰：瘧先寒而後熱者，何也？岐伯曰：夏傷於大暑，其汗大出，腠理開發，因遇夏氣淒滄之水寒，藏於腠理皮膚之中，秋傷於風，則病成矣，夫寒者，陰氣也，風者，陽氣也，先傷於寒而後傷於風，故先寒而後熱也，病以時作，名曰寒瘧。
　　帝曰：先熱而後寒者，何也？岐伯曰：此先傷於風而後傷於寒，故先熱而後寒也，亦以時作，名曰溫瘧。
　　其但熱而不寒者，陰氣先絕，陽氣獨發，則少氣煩冤，手足熱而欲嘔，名曰癉瘧。
　　帝曰：夫經言有餘者寫之，不足者補之。今熱為有餘，寒為不足。夫瘧者之寒，湯火不能溫也，及其熱，冰水不能寒也，此皆有餘不足之類。當此之時，良工不能止，必須其自衰，乃刺之，其故何也？願聞其說。
　　岐伯曰：經言無刺熇熇之熱，無刺渾渾之脈，無刺漉漉之汗，故為其病逆，未可治也。夫瘧之始發也，陽氣並於陰，當是之時，陽虛而陰盛，外無氣，故先寒慄也。陰氣逆極，則復出之陽，陽與陰復並於外，則陰虛而陽實，故先熱而渴。夫瘧氣者，並於陽則陽勝，並於陰則陰勝，陰勝則寒，陽勝則熱。瘧者，風寒之氣不常也，病極則復，至病之發也，如火之熱，如風雨不可當也。故經言曰：方其盛時必毀，因其衰也，事必大昌，此之謂也。夫瘧之未發也，陰未並陽，陽未並陰，因而調之，真氣得安，邪氣乃亡，故工不能治其已發，為其氣逆也。
　　帝曰：善。攻之奈何？早晏何如？岐伯曰：瘧之且發也，陰陽之且移也，必從四末始也。陽已傷，陰從之，故先其時堅束其處，令邪氣不得入，陰氣不得出，審候見之，在孫絡盛堅而血者皆取之，此真往而未得並者也。
　　帝曰：瘧不發，其應何如？岐伯曰：瘧氣者，必更盛更虛，當氣之所在也，病在陽，則熱而脈躁；在陰，則寒而脈靜；極則陰陽俱衰，衛氣相離，故病得休；衛氣集，則復病也。
　　帝曰：時有間二日或至數日發，或渴或不渴，其故何也？岐伯曰：其間日者，邪氣與衛氣客於六府，而有時相失，不能相得，故休數日乃作也。瘧者，陰陽更勝也，或甚或不甚，故或渴或不渴。
　　帝曰：論言夏傷於暑，秋必病瘧。今瘧不必應者，何也？岐伯曰：此應四時者也。其病異形者，反四時也。其以秋病者寒甚，以冬病者寒不甚，以春病者惡風，以夏病者多汗。
　　帝曰：夫病溫瘧與寒瘧而皆安舍，舍於何藏？岐伯曰：溫瘧者，得之冬中於風，寒氣藏於骨髓之中，至春則陽氣大發，邪氣不能自出，因遇大暑，腦髓爍，肌肉消，腠理髮洩，或有所用力，邪氣與汗皆出，此病藏於腎，其氣先從內出之於外也。如是者，陰虛而陽盛，陽盛則熱矣，衰則氣復反入，入則陽虛，陽虛則寒矣，故先熱而後寒，名曰溫瘧。
　　帝曰：癉瘧何如？岐伯曰：癉瘧者，肺素有熱。氣盛於身，厥逆上衝，中氣實而不外洩，因有所用力，腠理開，風寒舍於皮膚之內、分肉之間而發，發則陽氣盛，陽氣盛而不衰則病矣。其氣不及於陰，故但熱而不寒，氣內藏於心，而外舍於分肉之間，令人消爍脫肉，故命曰癉瘧。帝曰：善。

\section{刺瘧篇第三十六}

足太陽之瘧，令人腰痛頭重，寒從背起，先寒後熱，熇熇暍暍然，熱止汗出，難已，刺隙中出血。
　　足少陽之瘧，令人身體解（亻亦），寒不甚，熱不甚，惡見人，見人心惕惕然，熱多汗出甚，刺足少陽。
　　足陽明之瘧，令人先寒，灑淅灑淅，寒甚久乃熱，熱去汗出，喜見日月光火氣，乃快然，刺足陽明跗上。
　　足太陰之瘧，令人不樂，好太息，不嗜食，多寒熱汗出，病至則善嘔，嘔已乃衰，即取之。
　　足少陰之瘧，令人嘔吐甚，多寒熱，熱多寒少，欲閉戶牖而處，其病難已。
　　足厥陰之瘧，令人腰痛少腹滿，小便不利，如癃狀，非癃也，數便，意恐懼，氣不足，腹中悒悒，刺足厥陰。
　　肺瘧者，令人心寒，寒甚熱，熱間善驚，如有所見者，刺手太陰陽明。
　　心瘧者，令人煩心甚，欲得清水，反寒多，不甚熱，刺手少陰。
　　肝瘧者，令人色蒼蒼然，太息，其狀若死者，刺足厥陰見血。
　　脾瘧者，令人寒，腹中痛，熱則腸中鳴，鳴已汗出，刺足太陰。
　　腎瘧者，令人灑灑然，腰脊痛，宛轉，大便難，目眴眴然，手足寒，刺足太陽少陰。
　　胃瘧者，令人且病也，善飢而不能食，食而支滿腹大，刺足陽明太陰橫脈出血。
　　瘧發身方熱，刺跗上動脈，開其空，出其血，立寒；瘧方欲寒，刺手陽明太陰，足陽明太陰。瘧脈滿大急，刺背俞，用中針，傍伍胠俞各一，適肥瘦出其血也。瘧脈小實急，灸脛少陰，刺指井。瘧脈滿大急，刺背俞，用五胠俞背俞各一，適行至於血也。
　　瘧脈緩大虛，便宜用藥，不宜用針。凡治瘧，先發如食頃乃可以治，過之則失時也。諸瘧而脈不見，刺十指間出血，血去必已，先視身之赤如小豆者盡取之。十二瘧者，其發各不同時，察其病形，以知其何脈之病也。先其發時如食頃而刺之，一刺則衰，二刺則知，三刺則已；不已，刺舌下兩脈出血，不已，刺隙中盛經出血，又刺項已下俠脊者必已。舌下兩脈者，廉泉也。
　　刺瘧者，必先問其病之所先發者，先刺之。先頭痛及重者，先刺頭上及兩額兩眉間出血。先項背痛者，先刺之。先腰脊痛者，先刺隙中出血。先手臂痛者，先刺手少陰陽明十指間。先足脛痠痛者，先刺足陽明十指間出血。風瘧，瘧發則汗出惡風，刺三陽經背俞之血者。（骨行）痠痛甚，按之不可，名曰胕髓病，以饞針針絕骨出血，立已。身體小痛，刺至陰，諸陰之井無出血，間日一刺。瘧不渴，間日而作，刺足太陽；渴而間日作，刺足少陽；溫瘧汗不出，為五十九刺。

\section{氣厥論篇第三十七}

　　黃帝問曰：五藏六府，寒熱相移者何？岐伯曰：腎移寒於肝，癰腫少氣。脾移寒於肝，癰腫筋攣。肝移寒於心，狂隔中。心移寒於肺，肺消，肺消者飲一溲二，死不治。肺移寒於腎，為湧水，湧水者，按腹不堅，水氣客於大腸，疾行則鳴濯濯如囊裹漿，水之病也。
　　脾移熱於肝，則為驚衄。肝移熱於心，則死。心移熱於肺，傳為鬲消。肺移熱於腎，傳為柔痓。腎移熱於脾，傳為虛，腸澼，死，不可治。
　　胞移熱於膀胱，則癃溺血。膀胱移熱於小腸，鬲腸不便，上為口糜。小腸移熱於大腸，為虙瘕，為沉。大腸移熱於胃，善食而瘦入，謂之食亦。胃移熱於膽，亦曰食亦。膽移熱於腦，則辛頞鼻淵，鼻淵者，濁涕下不止也，傳為衄蔑瞑目，故得之氣厥也。


\section{咳論篇第三十八}

　　黃帝問曰：肺之令人咳，何也？岐伯對曰：五藏六府皆令人咳，非獨肺也。帝曰：願聞其狀。岐伯曰：皮毛者，肺之合也，皮毛先受邪氣，邪氣以從其合也。其寒飲食入胃，從肺脈上至於肺，則肺寒，肺寒則外內合邪，因而客之，則為肺咳。五藏各以其時受病，非其時，各傳以與之。人與天地相參，故五藏各以治時，感於寒則受病，微則為咳，甚者為洩為痛。乘秋則肺先受邪，乘春則肝先受之，乘夏則心先受之，乘至陰則脾先受之，乘冬則腎先受之。
　　帝曰：何以異之？岐伯曰：肺咳之狀，而喘息有音，甚則唾血。心咳之狀，則心痛，喉中介介如梗狀，甚則咽腫喉痹。肝咳之狀，咳則兩脅下痛，甚則不可以轉，轉則兩胠下滿。脾咳之狀，咳則右脅下下痛，陰陰引肩背，甚則不可以動，動則咳劇。腎咳之狀，咳則腰背相引而痛，甚則咳涎。
　　帝曰：六府之咳奈何？安所受病？岐伯曰：五藏之久咳，乃移於六府。脾咳不已，則胃受之，胃咳之狀，咳而嘔，嘔甚則長蟲出。肝咳不已，則膽受之，膽咳之狀，咳嘔膽汁，肺咳不已，則大腸受之，大腸咳狀，咳而遺失。心咳不已，則小腸受之，小腸咳狀，咳而失氣，氣與咳俱失。腎咳不已，則膀胱受之，膀胱咳狀，咳而遺溺。久咳不已，則三焦受之，三焦咳狀，咳而腹滿，不欲食飲，此皆聚於胃，關於肺，使人多涕唾而面浮腫氣逆也。
　　帝曰：治之奈何？岐伯曰：治藏者治其俞，治府者治其合，浮腫者治其經。帝曰：善。


\section{舉痛論篇第三十九}

　　黃帝問曰：余聞善言天者，必有驗於人；善言古者，必有合於今；善言人者，必有厭於己。如此，則道不惑而要數極，所謂明也。今余問於夫子，令言而可知，視而可見，捫而可得，令驗於己而發蒙解惑，可得而聞乎？岐伯再拜稽首對曰：何道之問也？
　　帝曰：願聞人之五藏卒痛，何氣使然？岐伯對曰：經脈流行不止、環周不休，寒氣入經而稽遲，泣而不行，客於脈外則血少，客於脈中則氣不通，故卒然而痛。
　　帝曰：其痛或卒然而止者，或痛甚不休者，或痛甚不可按者，或按之而痛止者，或按之無益者，或喘動應手者，或心與背相引而痛者，或脅肋與少腹相引而痛者，或腹痛引陰股者，或痛宿昔而成積者，或卒然痛死不知人，有少間復生者，或痛而嘔者，或腹痛而後洩者，或痛而閉不通者，凡此諸痛，各不同形，別之奈何？
　　岐伯曰：寒氣客於脈外則脈寒，脈寒則縮踡，縮踡則脈絀急，絀急則外引小絡，故卒然而痛，得炅則痛立止；因重中於寒，則痛久矣。
　　寒氣客於經脈之中，與炅氣相薄則脈滿，滿則痛而不可按也。寒氣稽留，炅氣從上，則脈充大而血氣亂，故痛甚不可按也。
　　寒氣客於腸胃之間，膜原之下，血不得散，小絡急引故痛，按之則血氣散，故按之痛止。
　　寒氣客於俠脊之脈，則深按之不能及，故按之無益也。
　　寒氣客於衝脈，衝脈起於關元，隨腹直上，寒氣客則脈不通，脈不通則氣因之，故揣動應手矣。
　　寒氣客於背俞之脈則脈泣，脈泣則血虛，血虛則痛，其俞注於心，故相引而痛，按之則熱氣至，熱氣至則痛止矣。
　　寒氣客於厥陰之脈，厥陰之脈者，絡陰器繫於肝，寒氣客於脈中，則血泣脈急，故脅肋與少腹相引痛矣。
　　厥氣客於陰股，寒氣上及少腹，血泣在下相引，故腹痛引陰股。
　　寒氣客於小腸膜原之間，絡血之中，血泣不得注於大經，血氣稽留不得行，故宿昔而成積矣。
　　寒氣客於五藏，厥逆上洩，陰氣竭，陽氣未入，故卒然痛死不知人，氣復反則生矣。
　　寒氣客於腸胃，厥逆上出，故痛而嘔也。
　　寒氣客於小腸，小腸不得成聚，故後洩腹痛矣。
　　熱氣留於小腸，腸中痛，癉熱焦喝，則堅幹不得出，故痛而閉不通矣。
　　帝曰：所謂言而可知者也。視而可見奈何？岐伯曰：五藏六府，固盡有部，視其五色，黃赤為熱，白為寒，青黑為痛，此所謂視而可見者也。
　　帝曰：捫而可得奈何？岐伯曰：視其主病之脈，堅而血及陷下者，皆可捫而得也。
　　帝曰：善。余知百病生於氣也。怒則氣上，喜則氣緩，悲則氣消，恐則氣下，寒則氣收，炅則氣洩，驚則氣亂，勞則氣耗，思則氣結，九氣不同，何病之生？岐伯曰：怒則氣逆，甚則嘔血及飧洩，故氣上矣。喜則氣和志達，榮衛通利，故氣緩矣。悲則心繫急，肺布葉舉，而上焦不通，榮衛不散，熱氣在中，故氣消矣。恐則精卻，卻則上焦閉，閉則氣還，還則下焦脹，故氣不行矣。寒則腠理閉，氣不行，故氣收矣。炅則腠理開，榮衛通，汗大洩，故氣洩。驚則心無所倚，神無所歸，慮無所定，故氣亂矣。勞則喘息汗出，外內皆越，故氣耗矣。思則心有所存，神有所歸，正氣留而不行，故氣結矣。


\section{腹中論篇第四十}

　　黃帝問曰：有病心腹滿，旦食則不能暮食，此為何病？岐伯對曰：名為鼓脹。帝曰：治之奈何？岐伯曰：治之以雞矢醴，一劑知，二劑已。帝曰：其時有復發者何也？岐伯曰：此飲食不節，故時有病也。雖然其病且已，時故當病，氣聚於腹也。
　　帝曰：有病胸脅支滿者，妨於食，病至則先聞腥臊臭，出清液，先唾血，四支清，目眩，時時前後血，病名為何？何以得之？岐伯曰：病名血枯。此得之年少時，有所大脫血：若醉入房中，氣竭肝傷，故月事衰少不來也。帝曰：治之奈何？復以何術？岐伯曰：以四烏骨一藘茹二物併合之，丸以雀卵，大如小豆，以五丸為後飯，飲以鮑魚汁，利腸中及傷肝也。
　　帝曰：病有少腹盛，上下左右皆有根，此為何病？可治不？岐伯曰：病名曰伏梁。帝曰：伏梁何因而得之？岐伯曰：裹大膿血，居腸胃之外，不可治，治之每切，按之致死。帝曰：何以然？岐伯曰：此下則因陰，必下膿血，上則迫胃脘，生鬲，俠胃脘內癰，此久病也，難治。居齊上為逆，居齊下為從，勿動亟奪，論在《刺法》中。
　　帝曰：人有身體髀股（骨行）皆腫，環齊而痛，是為何病？岐伯曰：病名伏梁，此風根也。其氣溢於大腸而著於肓，肓之原在齊下，故環齊而痛也，不可動之，動之為水溺澀之病。
　　帝曰：夫子數言熱中消中，不可服高梁芳草石藥，石藥發瘨，芳草發狂。夫熱中消中者，皆富貴人也，今禁高梁，是不合其心，禁芳草石藥，是病不愈，願聞其說。岐伯曰：夫芳草之氣美，石藥之氣悍，二者其氣急疾堅勁，故非緩心和人，不可以服此二者。帝曰：不可以服此二者，何以然？岐伯曰：夫熱氣慓悍，藥氣亦然，二者相遇，恐內傷脾，脾者土也而惡木，服此藥者，至甲乙日更論。
　　帝曰：善。有病膺腫頸痛胸滿腹脹，此為何病？何以得之？岐伯曰：名厥逆。帝曰：治之奈何？岐伯曰：灸之則瘖，石之則狂，須其氣並，乃可治也。帝曰：何以然？岐伯曰：陽氣重上，有餘於上，灸之則陽氣入陰，入則瘖，石之則陽氣虛，虛則狂；須其氣並而治之，可使全也。
　　帝曰：善。何以知懷子之且生也？岐伯曰：身有病而無邪脈也。
　　帝曰：病熱而有所痛者何也？岐伯曰：病熱者，陽脈也，以三陽之動也，人迎一盛少陽，二盛太陽，三盛陽明，入陰也。夫陽入於陰，故病在頭與腹，乃（月真）脹而頭痛也。帝曰：善。

\section{刺腰痛篇第四十一}

　　足太陽脈令人腰痛，引項脊尻背如重狀；刺其隙中太陽正經出血，春無見血。
　　少陽令人腰痛，如以針刺其皮中，循循然不可以俯仰，不可以顧，刺少陽成骨之端出血，成骨在膝外廉之骨獨起者，夏無見血。
　　陽明令人腰痛，不可以顧，顧如有見者，善悲，刺陽明於（骨行）前三痏，上下和之出血，秋無見血。
　　足少陰令人腰痛，痛引脊內廉，刺少陰於內踝上二痏，春無見血，出血太多，不可復也。
　　厥陰之脈，令人腰痛，腰中如張弓弩弦；刺厥陰之脈，在腨踵魚腹之外，循之纍纍然，乃刺之，其病令人善言，默默然不慧，刺之三痏。
　　解脈令人腰痛，痛引肩，目然，時遺溲，刺解脈，在膝筋肉分間隙外廉之橫脈出血，血變而止。
　　解脈令人腰痛如引帶，常如折腰狀，善恐，刺解脈在隙中結絡如黍米，刺之血射以黑，見赤血而已。
　　同陰之脈，令人腰痛，痛如小錘居其中，怫然腫；刺同陰之脈，在外踝上絕骨之端，為三痏。
　　陽維之脈，令人腰痛，痛上怫然腫；刺陽維之脈，脈與太陽合腨下間，去地一尺所。
　　衡絡之脈，令人腰痛，不可以俛仰，仰則恐僕，得之舉重傷腰，衡絡絕，惡血歸之，刺之在隙陽筋之間，上隙數寸，衡居為二痏出血。
　　會陰之脈，令人腰痛，痛上漯漯然汗出，汗干令人欲飲，飲已欲走，刺直陽之脈上三痏，在蹻上隙下五寸橫居，視其盛者出血。
　　飛陽之脈，令人腰痛，痛上怫怫然，甚則悲以恐；刺飛陽之脈，在內踝上五寸，少陰之前，與陰維之會。
　　昌陽之脈，令人腰痛，痛引膺，目（目巟）（目巟）然，甚則反折，舌卷不能言；刺內筋為二痏，在內踝上大筋前，太陰後，上踝二寸所。
　　散脈，令人腰痛而熱，熱甚生煩，腰下如有橫木居其中，甚則遺溲；刺散脈，在膝前骨肉分間，絡外廉束脈，為三痏。
　　肉裡之脈，令人腰痛，不可以咳，咳則筋縮急；刺肉裡之脈為二痏，在太陽之外，少陽絕骨之後。
　　腰痛俠脊而痛至頭，幾幾然，目（目巟）（目巟）欲僵仆，刺足太陽隙中出血。腰痛上寒，刺足太陽陽明；上熱，刺足厥陰；不可以俛仰，刺足少陽；中熱而喘，刺足少陰，刺隙中出血。
　　腰痛上寒，不可顧，刺足陽明；上熱，刺足太陰；中熱而喘，刺足少陰。大便難，刺足少陰。少腹滿，刺足厥陰。如折，不可以俛仰，不可舉，刺足太陽，引脊內廉，刺足少陰。
　　腰痛引少腹控（月少），不可以仰。刺腰尻交者，兩髁胂上。以月生死為痏數，髮針立已。左取右，右取左。


\section{風論篇第四十二}

　　黃帝問曰：風之傷人也，或為寒熱，或為熱中，或為寒中，或為癘風，或為偏枯，或為風也，其病各異，其名不同，或內至五藏六府，不知其解，願聞其說。
　　岐伯對曰：風氣藏於皮膚之間，內不得通，外不得洩；風者，善行而數變，腠理開則灑然寒，閉則熱而悶，其寒也則衰食飲，其熱也則消肌肉，故使人怢慄而不能食，名曰寒熱。
　　風氣與陽明入胃，循脈而上至目內眥，其人肥則風氣不得外洩，則為熱中而目黃；人瘦則外洩而寒，則為寒中而泣出。
　　風氣與太陽俱入，行諸脈俞，散於分肉之間，與衛氣相干，其道不利，故使肌肉憤（月真）而有瘍，衛氣有所凝而不行，故其肉有不仁也。癘者，有榮氣熱府，其氣不清，故使其鼻柱壞而色敗，皮膚瘍潰，風寒客於脈而不去，名曰癘風，或名曰寒熱。
　　以春甲乙傷於風者為肝風，以夏丙丁傷於風者為心風，以季夏戊己傷於邪者為脾風，以秋庚辛中於邪者為肺風，以冬壬癸中於邪者為腎風。
　　風中五藏六府之俞，亦為藏府之風，各入其門戶所中，則為偏風。風氣循風府而上，則為腦風；風入系頭，則為目風，眼寒；飲酒中風，則為漏風；入房汗出中風，則為內風；新沐中風，則為首風；久風入中，則為腸風飧洩；外在腠理，則為洩風。故風者百病之長也，至其變化，乃為他病也，無常方，然致有風氣也。
　　帝曰：五藏風之形狀不同者何？願聞其診及其病能。
　　岐伯曰：肺風之狀，多汗惡風，色皏然白，時咳短氣，晝日則差，暮則甚，診在眉上，其色白。
　　心風之狀，多汗惡風，焦絕，善怒嚇，赤色，病甚則言不可快，診在口，其色赤。
　　肝風之狀，多汗惡風，善悲，色微蒼，嗌干善怒，時憎女子，診在目下，其色青。
　　脾風之狀，多汗惡風，身體怠惰，四支不欲動，色薄微黃，不嗜食，診在鼻上，其色黃。
　　腎風之狀，多汗惡風，面（疒龍）然浮腫，脊痛不能正立，其色炲，隱曲不利，診在肌上，其色黑。
　　胃風之狀，頸多汗惡風，食飲不下，鬲塞不通，腹善滿，失衣則（月真）脹，食寒則洩，診形瘦而腹大。
　　首風之狀，頭面多汗，惡風，當先風一日則病甚，頭痛不可以出內，至其風日，則病少愈。
　　漏風之狀，或多汗，常不可單衣，食則汗出，甚則身汗，喘息惡風，衣常濡，口乾善渴，不能勞事。
　　洩風之狀，多汗，汗出洩衣上，口中干，上漬其風，不能勞事，身體盡痛則寒。帝曰：善。


\section{痹論篇第四十三}

　　黃帝問曰：痹之安生？岐伯對曰：風寒濕三氣雜至，合而為痹也。其風氣勝者為行痹，寒氣勝者為痛痹，濕氣勝者為著痹也。
　　帝曰：其有五者何也？岐伯曰：以冬遇此者為骨痹，以春遇此者為筋痹，以夏遇此者為脈痹，以至陰遇此者為肌痹，以秋遇此者為皮痹。
　　帝曰：內舍五藏六府，何氣使然？岐伯曰：五藏皆有合，病久而不去者，內舍於其合也。故骨痹不已，復感於邪，內舍於腎；筋痹不已，復感於邪，內舍於肝；脈痹不已，復感於邪，內舍於心；肌痹不已，復感於邪，內舍於脾；皮痹不已，復感於邪，內舍於肺。所謂痹者，各以其時，重感於風寒濕之氣也。
　　凡痹之客五藏者，肺痹者，煩滿喘而嘔；心痹者，脈不通，煩則心下鼓，暴上氣而喘，嗌干善噫，厥氣上則恐；肝痹者，夜臥則驚，多飲數小便，上為引如懷；腎痹者，善脹，尻以代踵，脊以代頭；脾痹者，四支懈惰，發咳嘔汁，上為大塞；腸痹者，數飲而出不得，中氣喘爭，時發飧洩；胞痹者，少腹膀胱，按之內痛，若沃以湯，澀於小便，上為清涕。
　　陰氣者，靜則神藏，躁則消亡，飲食自倍，腸胃乃傷。淫氣喘息，痹聚在肺；淫氣憂思，痹聚在心；淫氣遺溺，痹聚在腎；淫氣乏竭，痹聚在肝；淫氣肌絕，痹聚在脾。
　　諸痹不巳，亦益內也，其風氣勝者，其人易已也。
　　帝曰：痹，其時有死者，或疼久者，或易已者，其故何也？岐伯曰：其入藏者死，其留連筋骨間者疼久，其留皮膚間者易已。
　　帝曰：其客於六府者何也？岐伯曰：此亦其食飲居處，為其病本也。六府亦各有俞，風寒濕氣中其俞，而食飲應之，循俞而入，各舍其府也。
　　帝曰：以針治之奈何？岐伯曰：五藏有俞，六府有合，循脈之分，各有所發，各隨其過，則病瘳也。
　　帝曰：榮衛之氣，亦令人痹乎？岐伯曰：榮者，水谷之精氣也，和調於五藏，灑陳於六府，乃能入於脈也。故循脈上下，貫五藏，絡六府也。衛者，水谷之悍氣也，其氣慓疾滑利，不能入於脈也，故循皮膚之中，分肉之間，熏於肓膜，散於胸腹，逆其氣則病，從其氣則愈，不與風寒濕氣合，故不為痹。
　　帝曰：善。痹或痛，或不痛，或不仁，或寒，或熱，或燥，或濕，其故何也？岐伯曰：痛者，寒氣多也，有寒故痛也。其不痛不仁者，病久入深，榮衛之行澀，經絡時疏，故不通，皮膚不營，故為不仁。其寒者，陽氣少，陰氣多，與病相益，故寒也。其熱者，陽氣多，陰氣少，病氣勝，陽遭陰，故為痹熱。其多汗而濡者，此其逢濕甚也，陽氣少，陰氣盛，兩氣相感，故汗出而濡也。
　　帝曰：夫痹之為病，不痛何也？岐伯曰：痹在於骨則重，在於脈則血凝而不流，在於筋則屈不伸，在於肉則不仁，在於皮則寒，故具此五者則不痛也。凡痹之類，逢寒則蟲，逢熱則縱。帝曰：善。


\section{痿論篇第四十四}

　　黃帝問曰：五藏使人痿何也？岐伯對曰：肺主身之皮毛，心主身之血脈，肝主身之筋膜，脾主身之肌肉，腎主身之骨髓。故肺熱葉焦，則皮毛虛弱急薄，著則生痿躄也；心氣熱，則下脈厥而上，上則下脈虛，虛則生脈痿，樞折挈，脛縱而不任地也；肝氣熱，則膽洩口苦筋膜干，筋膜干則筋急而攣，發為筋痿；脾氣熱，則胃干而渴，肌肉不仁，發為肉痿；腎氣熱，則腰脊不舉，骨枯而髓減，發為骨痿。
　　帝曰：何以得之？岐伯曰：肺者，藏之長也，為心之蓋也；有所失亡，所求不得，則發肺鳴，鳴則肺熱葉焦，故曰，五藏因肺熱葉焦發為痿躄，此之謂也。悲哀太甚，則胞絡絕，胞絡絕，則陽氣內動，發則心下崩,數溲血也。故《本病》曰：大經空虛，發為肌痹，傳為脈痿。思想無窮，所願不得，意淫於外，入房太甚，宗筋弛縱，發為筋痿，及為白淫，故《下經》曰：筋痿者，生於肝使內也。有漸於濕，以水為事，若有所留，居處相濕，肌肉濡漬，痹而不仁，發為肉痿。故《下經》曰：肉痿者，得之濕地也。有所遠行勞倦，逢大熱而渴，渴則陽氣內伐，內伐則熱舍於腎，腎者水藏也，今水不勝火，則骨枯而髓虛，故足不任身，發為骨痿。故《下經》曰：骨痿者，生於大熱也。
　　帝曰：何以別之？岐伯曰：肺熱者色白而毛敗，心熱者色赤而絡脈溢，肝熱者色蒼而爪枯，脾熱者色黃而肉蠕動；腎熱者色黑而齒槁。
　　帝曰：如夫子言可矣，論言治痿者獨取陽明，何也？岐伯曰：陽明者，五藏六府之海，主潤宗筋，宗筋主骨而利機關也。衝脈者，經脈之海也，主滲灌谿谷，與陽明合於宗筋，陰陽總宗筋之會，會於氣街，而陽明為之長，皆屬於帶脈，而絡於督脈。故陽明虛則宗筋縱，帶脈不引，故足痿不用也。
　　帝曰：治之奈何？岐伯曰：各補其滎而通其俞，調其虛實，和其逆順，筋、脈、骨、肉各以其時受月，則病已矣。帝曰：善。


\section{厥論篇第四十五}

　　黃帝問曰：厥之寒熱者何也？岐伯對曰：陽氣衰於下，則為寒厥；陰氣衰於下，則為熱厥。
　　帝曰：熱厥之為熱也，必起於足下者何也？岐伯曰：陽氣起於足五指之表，陰脈者集於足下，而聚於足心，故陽氣盛則足下熱也。
　　帝曰：寒厥之為寒也，必從五指而上於膝者何也？岐伯曰：陰氣起於五指之裡，集於膝下而聚於膝上，故陰氣盛，則從五指至膝上寒，其寒也，不從外，皆從內也。
　　帝曰：寒厥何失而然也？岐伯曰：前陰者，宗筋之所聚，太陰陽明之所合也。春夏則陽氣多而陰氣少，秋冬則陰氣盛而陽氣衰。此人者質壯，以秋冬奪於所用，下氣上爭不能復，精氣溢下，邪氣因從之而上也；氣因於中，陽氣衰，不能滲營其經絡，陽氣日損，陰氣獨在，故手足為之寒也。
　　帝曰：熱厥何如而然也？岐伯曰；灑入於胃，則絡脈滿而經脈虛；脾主為胃行其津液者也，陰氣虛則陽氣入，陽氣入則胃不和，胃不和則精氣竭，精氣竭則不營其四支也。此人必數醉若飽以入房，氣聚於脾中不得散，酒氣與谷氣相薄，熱盛於中，故熱偏於身內熱而溺赤也。夫酒氣盛而慓悍，腎氣有衰，陽氣獨盛，故手足為之熱也。
　　帝曰：厥或令人腹滿，或令人暴不知人，或至半日遠至一日乃知人者何也？岐伯曰：陰氣盛於上則下虛，下虛則腹脹滿；陽氣盛於上，則下氣重上，而邪氣逆，逆則陽氣亂，陽氣亂則不知人也。
　　帝曰：善。願聞六經脈之厥狀病能也。岐伯曰：巨陽之厥，則腫首頭重，足不能行，發為眴僕；陽明之厥，則癲疾欲走呼，腹滿不得臥，面赤而熱，妄見而妄言；少陽之厥，則暴聾頰腫而熱，脅痛，（骨行）不可以運；太陰之厥，則腹滿（月真）脹，後不利，不欲食，食則嘔，不得臥；少陰之厥，則口乾溺赤，腹滿心痛；厥陰之厥，則少腹腫痛，腹脹，涇溲不利，好臥屈膝，陰縮腫，（骨行）內熱。盛則寫之，虛則補之，不盛不虛，以經取之。
　　太陰厥逆，（骨行）急攣，心痛引腹，治主病者；少陰厥逆，虛滿嘔變，下洩清，治主病者；厥陰厥逆，攣、腰痛，虛滿前閉，譫言，治主病者；三陰俱逆，不得前後，使人手足寒，三日死。太陽厥逆，僵仆，嘔血善衄，治主病者；少陽厥逆，機關不利，機關不利者，腰不可以行，項不可以顧，發腸癰不可治，驚者死；陽明厥逆，喘咳身熱，善驚，衄，嘔血。
　　手太陰厥逆，虛滿而咳，善嘔沫，治主病者；手心主、少陰厥逆，心痛引喉，身熱死，不可治。手太陽厥逆，耳聾泣出，項不可以顧，腰不可以俛仰，治主病者；手陽明、少陽厥逆，發喉痹、嗌腫，治主病者。

\section{病能論篇第四十六}

　　黃帝問曰：人病胃脘癰者，診當何如？岐伯對曰：診此者當候胃脈，其脈當沉細，沉細者氣逆，逆者人迎甚盛，甚盛則熱；人迎者胃脈也，逆而盛，則熱聚於胃口而不行，故胃脘為癰也。
　　帝曰：善。人有臥而有所不安者何也？岐伯曰：藏有所傷，及精有所之寄則安，故人不能懸其病也。
　　帝曰：人之不得偃臥者何也？岐伯曰：肺者藏之蓋也，肺氣盛則脈大，脈大則不得偃臥，論在《奇恆陰陽》中。
　　帝曰：有病厥者，診右脈沉而緊，左脈浮而遲，不然病主安在？岐伯曰：冬診之，右脈固當沉緊，此應四時，左脈浮而遲，此逆四時，在左當主病在腎，頗關在肺，當腰痛也。帝曰：何以言之？岐伯曰：少陰脈貫腎絡肺，今得肺脈，腎為之病，故腎為腰痛之病也。
　　帝曰：善。有病頸癰者，或石治之，或針灸治之，而皆已，其真安在？岐伯曰：此同名異等者也。夫癰氣之息者，宜以針開除去之；夫氣盛血聚者，宜石而寫之。此所謂同病異治也。
　　帝曰：有病怒狂者，此病安生？岐伯曰：生於陽也，帝曰：陽何以使人狂？岐伯曰：陽氣者，因暴折而難決，故善怒也，病名曰陽厥。帝曰：何以知之？岐伯曰：陽明者常動，巨陽少陽不動，不動而動大疾，此其候也。帝曰：治之奈何？岐伯曰：奪其食即已。夫食入於陰，長氣於陽，故奪其食即已。使之服以生鐵洛為飲，夫生鐵洛者，下氣疾也。
　　帝曰：善。有病身熱解墯，汗出如浴，惡風少氣，此為何病？岐伯曰：病名曰酒風。帝曰：治之奈何？岐伯曰：以澤瀉，術各十分，麋銜五分，合，以三指撮，為後飯。
　　所謂深之細者，其中手如針也，摩之切之，聚者堅也，博者大也。《上經》者，言氣之通天也；《下經》者，言病之變化也；《金匱》者，決死生也；《揆度》者，切度之也；《奇恆》者，言奇病也。所謂奇者，使奇病不得以四時死也；恆者，得以四時死也。所謂揆者，方切求之也，言切求其脈理也；度者，得其病處，以四時度之也。


\section{奇病論篇第四十七}

黃帝問曰：人有重身，九月而瘖，此為何也？岐伯對曰：胞之絡脈絕也。帝曰：何以言之？岐伯曰：胞絡者係於腎，少陰之脈，貫腎系舌本，故不能言。帝曰：治之奈何？岐伯曰：無治也，當十月復。《刺法》曰：無損不足，益有餘，以成其疹，然後調之。所謂無損不足者，身羸瘦，無用鑱石也；無益其有餘者，腹中有形而洩之，洩之則精出而病獨擅中，故曰疹成也。
　　帝曰：病脅下滿氣逆，二三歲不已，是為何病？岐伯曰：病名曰息積，此不妨於食，不可灸刺，積為導引服藥，藥不能獨治也。
　　帝曰：人有身體髀股（骨行）皆腫，環齊而痛，是為何病？岐伯曰：病名曰伏梁。此風根也，其氣溢於大腸，而著於肓，肓之原在齊下，故環齊而痛也。不可動之，動之為水溺濇之病也。
　　帝曰：人有尺脈數甚，筋急而見，此為何病？岐伯曰：此所謂疹筋，是人腹必急，白色黑色見，則病甚。
　　帝曰：人有病頭痛以數歲不已，此安得之？名為何病？岐伯曰：當有所犯大寒，內至骨髓，髓者以腦為主，腦逆故令頭痛，齒亦痛，病名曰厥逆。帝曰：善。
　　帝曰：有病口甘者，病名為何？何以得之？岐伯曰：此五氣之溢也，名曰脾癉。夫五味入口，藏於胃，脾為之行其精氣，津液在脾，故令人口甘也；此肥美之所發也，此人必數食甘美而多肥也，肥者令人內熱，甘者令人中滿，故其氣上溢，轉為消渴。治之以蘭，除陳氣也。
　　帝曰：有病口苦，取陽陵泉，口苦者病名為何？何以得之？岐伯曰：病名曰膽癉。夫肝者中之將也，取決於膽，咽為之使。此人者，數謀慮不決，故膽虛氣上溢，而口為之苦。治之以膽募俞，治在《陰陽十二官相使》中。
　　帝曰：有癃者，一日數十溲，此不足也。身熱如炭，頸膺如格，人迎躁盛，喘息氣逆，此有餘也。太陰脈微細如發者，此不足也。其病安在？名為何病？岐伯曰：病在太陰，其盛在胃，頗在肺，病名曰厥，死不治。此所謂得五有餘二不足也。帝曰：何謂五有餘二不足？岐伯曰：所謂五有餘者，五病之氣有餘也；二不足者，亦病氣之不足也。今外得五有餘，內得二不足，此其身不表不裡，亦正死明矣。
　　帝曰：人生而有病巔疾者，病名曰何？安所得之？岐伯曰：病名為胎病。此得之在母腹中時，其母有所大驚，氣上而不下，精氣並居，故令子發為巔疾也。
　　帝曰：有病（疒龍）然如有水狀，切其脈大緊，身無痛者，形不瘦，不能食，食少，名為何病？岐伯曰：病生在腎，名為腎風。腎風而不能食，善驚，驚已，心氣痿者死。帝曰：善。

\section{大奇論篇第四十八}

　　肝滿腎滿肺滿皆實，即為腫。肺之雍，喘而兩胠滿；肝雍，兩胠滿，臥則驚，不得小便；腎雍，腳下至少腹滿，脛有大小，髀（骨行）大跛，易偏枯。
　　心脈滿大，癇瘛筋攣；肝脈小急，癇瘛筋攣；肝脈騖，暴有所驚駭，脈不至若瘖，不治自已。
　　腎脈小急，肝脈小急，心脈小急，不鼓皆為瘕。
　　腎肝並沉為石水，並浮為風水，並虛為死，並小弦欲驚。
　　腎脈大急沉，肝脈大急沉，皆為疝。
　　心脈搏滑急為心疝，肺脈沉搏為肺疝。
　　三陽急為瘕，三陰急為疝，二陰急為癇厥，二陽急為驚。
　　脾脈外鼓，沉為腸澼，久自已。肝脈小緩為腸澼，易治。腎脈小搏沉，為腸澼下血，血溫身熱者死。心肝澼亦下血，二藏同病者可治。其脈小沉濇為腸澼，其身熱者死，熱見七日死。
　　胃脈沉鼓濇，胃外鼓大，心脈小堅急，皆鬲偏枯。男子發左，女子發右，不瘖舌轉，可治，三十日起，其從者，瘖，三歲起。年不滿二十者，三歲死。
　　脈至而搏，血衄身熱者死，脈來懸鉤浮為常脈。
　　脈至如喘，名曰暴厥。暴厥者，不知與人言。脈至如數，使人暴驚，三四日自已。
　　脈至浮合，浮合如數，一息十至以上，是經氣予不足也，微見九十日死；脈至如火薪然，是心精之予奪也，草干而死；脈至如散葉，是肝氣予虛也，木葉落而死；脈至如省客，省客者，脈塞而鼓，是腎氣予不足也，懸去棗華而死；脈至如丸泥，是胃精予不足也，榆莢落而死；脈至如橫格，是膽氣予不足也，禾熟而死；脈至如弦縷，是胞精予不足也，病善言，下霜而死，不言可治；脈至如交漆，交漆者，左右傍至也，微見三十日死；脈至如湧泉，浮鼓肌中，太陽氣予不足也，少氣味，韭英而死；脈至如頹土之狀，按之不得，是肌氣予不足也，五色先見，黑白壘發死；脈至如懸雍，懸雍者，浮揣切之益大，是十二俞之予不足也，水凝而死；脈至如偃刀，偃刀者，浮之小急，按之堅大急，五藏菀熟，寒熱獨並於腎也，如此其人不得坐，立春而死；脈至如丸滑不直手，不直手者，按之不可得也，是大腸氣予不足也，棗葉生而死；脈至如華者，令人善恐，不欲坐臥，行立常聽，是小腸氣予不足也，季秋而死。


\section{脈解篇第四十九}

　　太陽所謂腫腰脽痛者，正月太陽寅，寅太陽也，正月陽氣出在上，而陰氣盛，陽未得自次也，故腫腰脽痛也。病偏虛為跛者，正月陽氣凍解地氣而出也，所謂偏虛者，冬寒頗有不足者，故偏虛為跛也。所謂強上引背者，陽氣大上而爭，故強上也。所謂耳鳴者，陽氣萬物盛上而躍，故耳鳴也。所謂甚則狂巔疾者，陽盡在上，而陰氣從下，下虛上實，故狂巔疾也，所謂浮為聾者，皆在氣也。所謂入中為瘖者，陽盛已衰，故為瘖也。內奪而厥，則為瘖俳，此腎虛也。少陰不至者，厥也。
　　少陽謂心脅痛者，言少陽盛也，盛者心之所表也。九月陽氣盡而陰氣盛，故心脅痛也。所謂不可反側者，陰氣藏物也，物藏則不動，故不可反側也。所謂甚則躍者，九月萬物盡衰，草木畢落而墮，則氣去陽而之陰，氣盛而陽之下長，故謂躍。
　　陽明所謂灑灑振寒者，陽明者午也，五月盛陽之陰也，陽盛而陰氣加之，故灑灑振寒也。所謂脛腫而股不收者，是五月盛陽之陰也，陽者衰於五月，而一陰氣上，與陽始爭，故脛腫而股不收也。所謂上喘而為水者，陰氣下而復上，上則邪客於藏府間，故為水也。所謂胸痛少氣者，水氣在藏府也，水者，陰氣也，陰氣在中，故胸痛少氣也。所謂甚則厥，惡人與火，聞木音則惕然而驚者，陽氣與陰氣相薄，水火相惡，故惕然而驚也。所謂欲獨閉戶牖而處者，陰陽相薄也，陽盡而陰盛，故欲獨閉戶牖而居。所謂病至則欲乘高而歌，棄衣而走者，陰陽復爭，而外並於陽，故使之棄衣而走也。所謂客孫脈則頭痛鼻鼽腹腫者，陽明並於上，上者則其孫絡太陰也，故頭痛鼻鼽腹腫也。
　　太陰所謂病脹者，太陰子也，十一月萬物氣皆藏於中，故曰病脹；所謂上走心為噫者，陰盛而上走於陽明，陽明絡屬心，故曰上走心為噫也；所謂食則嘔者，物盛滿而上溢，故嘔也；所謂得後與氣則快然如衰者，十二月陰氣下衰，而陽氣且出，故曰得後與氣則快然如衰也。
　　少陰所謂腰痛者，少陰者，腎也，十月萬物陽氣皆傷，故腰痛也。所謂嘔咳上氣喘者，陰氣在下，陽氣在上，諸陽氣浮，無所依從，故嘔咳上氣喘也。所謂色色不能久立久坐，起則目（目巟）（目巟）無所見者，萬物陰陽不定未有主也，秋氣始至，微霜始下，而方殺萬物，陰陽內奪，故目（目巟）（目巟）無所見也。所謂少氣善怒者，陽氣不治，陽氣不治，則陽氣不得出，肝氣當治而未得，故善怒，善怒者，名曰煎厥。所謂恐如人將捕之者，秋氣萬物未有畢去，陰氣少，陽氣入，陰陽相薄，故恐也。所謂惡聞食臭者，胃無氣，故惡聞食臭也。所謂面黑如地色者，秋氣內奪，故變於色也。所謂咳則有血者，陽脈傷也，陽氣未盛於上而脈滿，滿則咳，故血見於鼻也。
　　厥陰所謂頹疝，婦人少腹腫者，厥陰者辰也，三月陽中之陰，邪在中，故曰頹疝少腹腫也。所謂腰脊痛不可以俯仰者，三月一振榮華，萬物一俯而不仰也。所謂頹癃疝膚脹者，曰陰亦盛而脈脹不通，故曰頹癃疝也。所謂甚則嗌乾熱中者，陰陽相薄而熱，故嗌干也。


\section{刺要論篇第五十}

　　黃帝問曰：願聞刺要。岐伯對曰：病有浮沉，刺有淺深，各至其理，無過其道，過之則內傷，不及則生外壅，壅則邪從之，淺深不得，反為大賊，內動五藏，後生大病。故曰：病有在毫毛腠理者，有在皮膚者，有在肌肉者，有在脈者，有在筋者，有在骨者，有在髓者。
　　是故刺毫毛腠理無傷皮，皮傷則內動肺，肺動則秋病溫瘧，淅淅然寒慄。
　　刺皮無傷肉，肉傷則內動脾，脾動則七十二日四季之月，病腹脹煩，不嗜食。
　　刺肉無傷脈，脈傷則內動心，心動則夏病心痛。
　　刺脈無傷筋，筋傷則內動肝，肝動則春病熱而筋弛。
　　刺筋無傷骨，骨傷則內動腎，腎動則冬病脹腰痛。
　　 刺骨無傷髓，髓傷則銷鑠（骨行）酸，體解（亻亦）然不去矣。


\section{刺齊論篇第五十一}

　　黃帝問曰：願聞刺淺深之分。岐伯對曰：刺骨者無傷筋，刺筋者無傷肉，刺肉者無傷脈，刺脈者無傷皮，刺皮者無傷肉，刺肉者無傷筋，刺筋者無傷骨。
　　帝曰：余未知其所謂，願聞其解。岐伯曰：刺骨無傷筋者，針至筋而去，不及骨也。刺筋無傷肉者，至肉而去，不及筋也。刺肉無傷脈者，至脈而去，不及肉也。刺脈無傷皮者，至皮而去，不及脈也。
　　所謂刺皮無傷肉者，病在皮中，針入皮中，無傷肉也。刺肉無傷筋者，過肉中筋也。刺筋無傷骨者，過筋中骨也。此之謂反也。


\section{刺禁論篇第五十二}
　
　　黃帝問曰：願聞禁數。岐伯對曰：藏有要害，不可不察，肝生於左，肺藏於右，心部於表，腎治於裡，脾為之使，胃為之市。鬲肓之上，中有父母，七節之傍，中有小心，從之有福，逆之有咎。
　　刺中心，一日死，其動為噫。刺中肝，五日死，其動為語。刺中腎，六日死，其動為嚏。刺中肺，三日死，其動為咳。刺中脾，十日死，其動為吞。刺中膽，一日半死，其動為嘔。
　　刺跗上，中大脈，血出不止死。刺面，中溜脈，不幸為盲。刺頭，中腦戶，入腦立死。刺舌下，中脈太過，血出不止為瘖。刺足下布絡中脈，血不出為腫。刺隙中大脈，令人僕脫色。刺氣街中脈，血不出為腫，鼠僕。刺脊間中髓，為傴。刺乳上，中乳房，為腫，根蝕。刺缺盆中內陷，氣洩，令人喘咳逆。刺手魚腹內陷，為腫。
　　無刺大醉，令人氣亂。無刺大怒，令人氣逆。無刺大勞人，無刺新飽人，無刺大飢人，無刺大渴人，無刺大驚人。
　　刺陰股中大脈，血出不止死。刺客主人內陷中脈，為內漏、為聾。刺膝髕出液，為跛。刺臂太陰脈，出血多立死。刺足少陰脈，重虛出血，為舌難以言。刺膺中陷，中肺，為喘逆仰息。刺肘中內陷，氣歸之，為不屈伸。刺陰股下三寸內陷，令人遺溺。刺掖下脅間內陷，令人咳。刺少腹，中膀胱，溺出，令人少腹滿。刺腨腸內陷為腫。刺匡上陷骨中脈，為漏、為盲。刺關節中液出，不得屈伸。


\section{刺志論篇第五十三}

　　黃帝問曰：願聞虛實之要。岐伯對曰：氣實形實，氣虛形虛，此其常也，反此者病。谷盛氣盛，谷虛氣虛，此其常也，反此者病。脈實血實，脈虛血虛，此其常也，反此者病。
　　帝曰：如何而反？岐伯曰：氣虛身熱，此謂反也；谷入多而氣少，此謂反也；谷不入而氣多，此謂反也；脈盛血少，此謂反也；脈少血多，此謂反也。
　　氣盛身寒，得之傷寒。氣虛身熱，得之傷暑。谷入多而氣少者，得之有所脫血，濕居下也。谷入少而氣多者，邪在胃及與肺也。脈小血多者，飲中熱也。脈大血少者，脈有風氣，水漿不入，此之謂也。
　　夫實者，氣入也；虛者，氣出也；氣實者，熱也；氣虛者，寒也。入實者，左手開針空也；入虛者，左手閉針空也。


\section{針解篇第五十四}

　　黃帝問曰：願聞九針之解，虛實之道。岐伯對曰：刺虛則實之者，針下熱也，氣實乃熱也。滿而洩之者，針下寒也，氣虛乃寒也。菀陳則除之者，出惡血也。邪勝則虛之者，出針勿按；徐而疾則實者，徐出針而疾按之；疾而徐則虛者，疾出針而徐按之；言實與虛者，寒溫氣多少也。若無若有者，疾不可知也。察後與先者，知病先後也。為虛與實者，工勿失其法。若得若失者，離其法也。虛實之要，九針最妙者，為其各有所宜也。補寫之時者，與氣開闔相合也。九針之名，各不同形者，針窮其所當補寫也。
　　刺實須其虛者，留針陰氣隆至，乃去針也；刺虛須其實者，陽氣隆至，針下熱乃去針也。經氣已至，慎守勿失者，勿變更也。深淺在志者，知病之內外也；近遠如一者，深淺其候等也。如臨深淵者，不敢墮也。手如握虎者，欲其壯也。神無營於眾物者，靜志觀病人，無左右視也；義無邪下者，欲端以正也；必正其神者，欲瞻病人目制其神，令氣易行也。所謂三里者，下膝三寸也；所謂跗之者，舉膝分易見也；巨虛者，蹻足（骨行）獨陷者；下廉者，陷下者也。
　　帝曰：余聞九針，上應天地四時陰陽，願聞其方，令可傳於後世以為常也。岐伯曰：夫一天、二地、三人、四時、五音、六律、七星、八風、九野，身形亦應之，針各有所宜，故曰九針。人皮應天，人肉應地，人脈應人，人筋應時，人聲應音，人陰陽合氣應律，人齒面目應星，人出入氣應風，人九竅三百六十五絡應野，故一針皮，二針肉，三針脈，四針筋，五針骨，六針調陰陽，七針益精，八針除風，九針通九竅，除三百六十五節氣，此之謂各有所主也。人心意應八風，人氣應天，人發齒耳目五聲應五音六律，人陰陽脈血氣應地，人肝目應之九。九竅三百六十五。人一以觀動靜天二以候五色七星應之，以候發毋澤五音一，以候宮商角徵羽六律有餘，不足應之二地一，以候高下有餘九野一節俞應之，以候閉節，三人變一分人，候齒洩多血少十分角之變，五分以候緩急，六分不足三分寒關節第九，分四時人寒溫燥濕四時，一應之以候相反，一四方各作解。


\section{長刺節論篇第五十五}

　　刺家不診，聽病者言，在頭，頭疾痛，為藏針之，刺至骨，病已上，無傷骨肉及皮，皮者道也。
　　陰刺，入一傍四處。治寒熱。深專者，刺大藏，迫藏刺背，背俞也。刺之迫藏，藏會，腹中寒熱去而止。與刺之要，髮針而淺出血。
　　治腐腫者刺腐上，視癰小大深淺刺，刺大者多血，小者深之，必端內針為故止。
　　病在少腹有積，刺皮（骨盾）以下，至少腹而止；刺俠脊兩傍四椎間，刺兩髂季脅肋間，導腹中氣熱下已。
　　病在少腹，腹痛不得大小便，病名曰疝，得之寒；刺少腹兩股間，刺腰髁骨間，刺而多之，盡炅病已。
　　病在筋，筋攣節痛，不可以行，名曰筋痹。刺筋上為故，刺分肉間，不可中骨也；病起筋炅，病已止。
　　病在肌膚，肌膚盡痛，名曰肌痹，傷於寒濕。刺大分、小分，多髮針而深之，以熱為故；無傷筋骨，傷筋骨，癰發若變；諸分盡熱，病已止。
　　病在骨，骨重不可舉，骨髓痠痛，寒氣至，名曰骨痹。深者刺，無傷脈肉為故，其道大分小分，骨熱病已止。
　　病在諸陽脈，且寒且熱，諸分且寒且熱，名曰狂。刺之虛脈，視分盡熱，病已止。
　　病初發，歲一發，不治月一發，不治，月四五發，名曰癲病。刺諸分諸脈，其無寒者以針調之，病已止。
　　病風且寒且熱，炅汗出，一日數過，先刺諸分理絡脈；汗出且寒且熱，三日一刺，百日而已。
　　病大風，骨節重，鬚眉墮，名曰大風，刺肌肉為故，汗出百日，刺骨髓，汗出百日，凡二百日，鬚眉生而止針。


\section{皮部論篇第五十六}

　　黃帝問曰：余聞皮有分部，脈有經紀，筋有結絡，骨有度量。其所生病各異，別其分部，左右上下，陰陽所在，病之始終，願聞其道。
　　岐伯對曰：欲知皮部以經脈為紀者，諸經皆然。陽明之陽，名曰害蜚，上下同法。視其部中有浮絡者，皆陽明之絡也。其色多青則痛，多黑則痹，黃赤則熱，多白則寒，五色皆見，則寒熱也。絡盛則入客於經，陽主外，陰主內。
　　少陽之陽，名曰樞持，上下同法。視其部中有浮絡者，皆少陽之絡也，絡盛則入客於經，故在陽者主內，在陰者主出，以滲於內，諸經皆然。
　　太陽之陽，名曰關樞，上下同法。視其部中有浮絡者，皆太陽之絡也。絡盛則入客於經。
　　少陰之陰，名曰樞儒，上下同法。視其部中有浮絡者，皆少陰之絡也。絡盛則入客於經，其入經也，從陽部注於經；其出者，從陰內注於骨。
　　心主之陰，名曰害肩，上下同法。視其部中有浮絡者，皆心主之絡也。絡盛則入客於經。
　　太陰之陰，名曰關蟄，上下同法。視其部中有浮絡者，皆太陰之絡也。絡盛則入客於經。凡十二經絡脈者，皮之部也。
　　是故百病之始生也，必先於皮毛，邪中之則腠理開，開則入客於絡脈，留而不去，傳入於經，留而不去，傳入於府，廩於腸胃。邪之始入於皮毛也，晰然起毫毛，開腠理；其入於絡也，則絡脈盛色變；其入客於經也，則感虛乃陷下。其留於筋骨之間，寒多則筋攣骨痛，熱多則筋弛骨消，肉爍（月囷）破，毛直而敗。
　　帝曰：夫子言皮之十二部，其生病皆何如？岐伯曰：皮者脈之部也，邪客於皮則腠理開，開則邪入客於絡脈，絡脈滿則注於經脈，經脈滿則入舍於府藏也，故皮者有分部，不與而生大病也。


\section{經絡論篇第五十七}

　　黃帝問曰：夫絡脈之見也，其五色各異，青黃赤白黑不同，其故何也？岐伯對曰：經有常色而絡無常變也。
　　帝曰：經之常色何如？岐伯曰：心赤，肺白、肝青、脾黃、腎黑，皆亦應其經脈之色也。
　　帝曰：絡之陰陽，亦應其經乎？岐伯曰：陰絡之色應其經，陽絡之色變無常，隨四時而行也。寒多則凝泣，凝泣則青黑；熱多則淖澤，淖澤則黃赤；此皆常色，謂之無病，五色具見者，謂之寒熱。帝曰：善。


\section{氣穴論篇第五十八}

　　黃帝問曰：余聞氣穴三百六十五，以應一歲，未知其所，願卒聞之。岐伯稽首再拜對曰：窘乎哉問也！其非聖帝，孰能窮其道焉！因請溢意盡言其處。帝捧手逡巡而卻曰：夫子之開余道也，目未見其處，耳未聞其數，而目以明，耳以聰矣。岐伯曰：此所謂聖人易語，良馬易御也。帝曰：余非聖人之易語也，世言真數開人意，今余所訪問者真數，發蒙解惑，未足以論也。然余願聞夫子溢志盡言其處，令解其意，請藏之金匱，不敢復出。
　　岐伯再拜而起曰：臣請言之，背與心相控而痛，所治天突與十椎及上紀，上紀者，胃脘也，下紀者，關元也。背胸邪系陰陽左右，如此其病前後痛濇，胸脅痛而不得息，不得臥，上氣短氣偏痛，脈滿起，斜出尻脈，絡胸脅支心貫鬲，上肩加天突，斜下肩交十椎下。
　　藏俞五十穴，府俞七十二穴，熱俞五十九穴，水俞五十七穴，頭上五行行五，五五二十五穴，中兩傍各五，凡十穴，大椎上兩傍各一，凡二穴，目瞳子浮白二穴，兩髀厭分中二穴，犢鼻二穴，耳中多所聞二穴，眉本二穴，完骨二穴，頂中央一穴，枕骨二穴，上關二穴，大迎二穴，下關二穴，天柱二穴，巨虛上下廉四穴，曲牙二穴，天突一穴，天府二穴，天牖二穴，扶突二穴，天窗二穴，肩解二穴，關元一穴，委陽二穴，肩貞二穴，瘖門一穴，齊一穴，胸俞十二穴，背俞二穴，膺俞十二穴，分肉二穴，踝上橫二穴，陰陽蹻四穴，水俞在諸分，熱俞在氣穴，寒熱俞在兩骸厭中二穴，大禁二十五，在天府下五寸，凡三百六十五穴，針之所由行也。
　　帝曰：余已知氣穴之處，游針之居，願聞孫絡谿谷，亦有所應乎？岐伯曰：孫絡三百六十五穴會，亦以應一歲，以溢奇邪，以通榮衛，榮衛稽留，衛散榮溢，氣竭血著，外為發熱，內為少氣，疾寫無怠，以通榮衛，見而寫之，無問所會。
　　帝曰：善。願聞谿谷之會也。岐伯曰：肉之大會為谷，肉之小會為谿，肉分之間，谿谷之會，以行榮衛，以會大氣。邪溢氣壅，脈熱肉敗榮衛不行，必將為膿，內銷骨髓，外破大膕，留於節湊，必將為敗。積寒留舍，榮衛不居，卷肉縮筋，肋肘不得伸，內為骨痹，外為不仁，命曰不足，大寒留於谿谷也。谿谷三百六十五穴會，亦應一歲，其小痹淫溢，循脈往來，微針所及，與法相同。
　　帝乃辟左右而起，再拜曰：今日發蒙解惑，藏之金匱，不敢復出，乃藏之金蘭之室，署曰氣穴所在。岐伯曰：孫絡之脈別經者，其血盛而當寫者，亦三百六十五脈，並注於絡，傳注十二絡脈，非獨十四絡脈也，內解寫於中者十脈。

\section{氣府論篇第五十九}

　　足太陽脈氣所發者七十八穴：兩眉頭各一，入發至項三寸半，傍五，相去三寸，其浮氣在皮中者凡五行，行五，五五二十五，項中大筋兩傍各一，風府兩傍各一，俠背以下至尻尾二十一節，十五間各一，五藏之俞各五，六府之俞各六，委中以下至足小指傍各六俞。
　　足少陽脈氣所發者六十二穴：兩角上各二，直目上髮際內各五，耳前角上各一，耳前角下各一，銳發下各一，客主人各一，耳後陷中各一，下關各一，耳下牙車之後各一，缺盆各一，掖下三寸，脅下至胠，八間各一，髀樞中傍各一，膝以下至足小指次指各六俞。
　　足陽明脈氣所發者六十八穴：額顱髮際傍各三，面鼽骨空各一，大迎之骨空各一，人迎各一，缺盆外骨空各一，膺中骨間各一，俠鳩尾之外，當乳下三寸，俠胃脘各五，俠齊廣三寸各三，下齊二寸俠之各三。氣街動脈各一，伏菟上各一，三里以下至足中指各八俞，分之所在穴空。
　　手太陽脈氣所發者三十六穴：目內眥各一，目外眥各一，鼽骨下各一，耳郭上各一，耳中各一，巨骨穴各一，曲掖上骨穴各一，柱骨上陷者各一，上天窗四寸各一，肩解各一，肩解下三寸各一，肘以下至手小指本各六俞。
　　手陽明脈氣所發者二十二穴：鼻空外廉、項上各二，大迎骨空各一，柱骨之會各一，髃骨之會各一，肘以下至手大指次指本各六俞。
　　手少陽脈氣所發者三十二穴：鼽骨下各一，眉後各一，角上各一，下完骨後各一，項中足太陽之前各一，俠扶突各一，肩貞各一，肩貞下三寸分間各一，肘以下至手小指次指本各六俞。
　　督脈氣所發者二十八穴：項中央二，髮際後中八，面中三，大椎以下至尻尾及傍十五穴，至骶下凡二十一節，脊椎法也。
　　任脈之氣所發者二十八穴：喉中央二，膺中骨陷中各一，鳩尾下三寸，胃脘五寸，胃脘以下至橫骨六寸半一，腹脈法也。下陰別一，目下各一，下唇一，齗交一。
　　衝脈氣所發者二十二穴：俠鳩尾外各半寸至齊寸一，俠齊下傍各五分至橫骨寸一，腹脈法也。
　　足少陰舌下，厥陰毛中急脈各一，手少陰各一，陰陽蹻各一，手足諸魚際脈氣所發者，凡三百六十五穴也。


\section{骨空論篇第六十}

　　黃帝問曰：余聞風者百病之始也，以針治之奈何？岐伯對曰：風從外入，令人振寒，汗出頭痛，身重惡寒，治在風府，調其陰陽，不足則補，有餘則寫。
　　大風頸項痛，刺風府，風府在上椎。大風汗出，灸譩譆，譩譆在背下俠脊傍三寸所，厭之，令病者呼譩譆，譩譆應手。
　　從風憎風，刺眉頭。失枕，在肩上橫骨間。折，使榆臂，齊肘正，灸脊中。
　　絡季脅引少腹而痛脹，刺譩譆。
　　腰痛不可以轉搖，急引陰卵，刺八髎與痛上，八髎在腰尻分間。
　　鼠瘻，寒熱，還刺寒府，寒府在附膝外解營。取膝上外者使之拜，取足心者使之跪。
　　任脈者，起於中極之下，以上毛際，循腹裡上關元，至咽喉，上頤循面入目。衝脈者，起於氣街，並少陰之經，俠齊上行，至胸中而散。任脈為病，男子內結七疝，女子帶下瘕聚。衝脈為病，逆氣裡急。
　　督脈為病，脊強反折。督脈者，起於少腹以下骨中央，女子入系廷孔，其孔，溺孔之端也。其絡循陰器合篡間，繞篡後，別繞臀，至少陰與巨陽中絡者合，少陰上股內後廉，貫脊屬腎，與太陽起於目內眥，上額交巔，上入絡腦，還出別下項，循肩髆，內俠脊抵腰中，入循膂絡腎。其男子循莖下至篡，與女子等。其少腹直上者，貫齊中央，上貫心入喉，上頤環唇，上繫兩目之下中央。此生病，從少腹上衝心而痛，不得前後，為沖疝；其女子不孕，癃痔遺溺嗌干。督脈生病治督脈，治在骨上，甚者在齊下營。
　　其上氣有音者，治其喉中央，在缺盆中者，其病上衝喉者治其漸，漸者，上俠頤也。
　　蹇，膝伸不屈，治其楗。坐而膝痛，治其機。立而暑解，治其骸關。膝痛，痛及拇指治其膕。坐而膝痛如物隱者，治其關。膝痛不可屈伸，治其背內。連（骨行）若折，治陽明中俞髎。若別，治巨陽少陰滎。淫濼脛痠，不能久立，治少陽之維，在外上五寸。
　　輔骨上，橫骨下為楗，俠髖為機，膝解為骸關，俠膝之骨為連骸，骸下為輔，輔上為膕，膕上為關，頭橫骨為枕。
　　水俞五十七穴者，尻上五行，行五；伏菟上兩行，行五，左右各一行，行五；踝上各一行，行六穴，髓空在腦後三分，在顱際銳骨之下，一在齗基下，一在項後中復骨下，一在脊骨上空在風府上。脊骨下空，在尻骨下空。數髓空在面俠鼻，或骨空在口下當兩肩。兩髆骨空，在髆中之陽。臂骨空在臂陽，去踝四寸兩骨空之間。股骨上空在股陽，出上膝四寸。（骨行）骨空在輔骨之上端，股際骨空在毛中動下。尻骨空在髀骨之後，相去四寸。扁骨有滲理湊，無髓孔，易髓無孔。
　　灸寒熱之法，先灸項大椎，以年為壯數，次灸橛骨，以年為壯數，視背俞陷者灸之，舉臂肩上陷者灸之，兩季脅之間灸之，外踝上絕骨之端灸之，足小指次指間灸之，腨下陷脈灸之，外踝後灸之，缺盆骨上切之堅痛如筋者灸之，膺中陷骨間灸之，掌束骨下灸之，齊下關元三寸灸之，毛際動脈灸之，膝下三寸分間灸之，足陽明跗上動脈灸之，巔上一灸之。犬所齧之處灸之三壯，即以犬傷病法灸之。凡當灸二十九處，傷食灸之，不已者，必視其經之過於陽者，數刺其俞而藥之。


\section{水熱穴論篇第六十一}

　　黃帝問曰：少陰何以主腎？腎何以主水？岐伯對曰：腎者，至陰也，至陰者，盛水也。肺者，太陰也，少陰者，冬脈也，故其本在腎，其末在肺，皆積水也。
　　帝曰：腎何以能聚水而生病？岐伯曰：腎者，胃之關也，關門不利，故聚水而從其類也。上下溢於皮膚，故為胕腫，胕腫者，聚水而生病也。
　　帝曰：諸水皆生於腎乎？岐伯曰：腎者，牝藏也，地氣上者屬於腎，而生水液也，故曰至陰。勇而勞甚則腎汗出，腎汗出逢於風，內不得入於藏府，外不得越於皮膚，客於玄府，行於皮裡，傳為胕腫，本之於腎，名曰風水。所謂玄府者，汗空也。
　　帝曰：水俞五十七處者，是何主也？岐伯曰：腎俞五十七穴，積陰之所聚也，水所從出入也。尻上五行行五者，此腎俞，故水病下為胕腫大腹，上為喘呼，不得臥者，標本俱病，故肺為喘呼，腎為水腫，肺為逆不得臥，分為相輸俱受者，水氣之所留也。伏菟上各二行行五者，此腎之街也，三陰之所交結於腳也。踝上各一行行六者，此腎脈之下行也，名曰太沖。凡五十七穴者，皆藏之陰絡，水之所客也。
　　帝曰：春取絡脈分肉，何也？岐伯曰：春者木始治，肝氣始生，肝氣急，其風疾，經脈常深，其氣少，不能深入，故取絡脈分肉間。
　　帝曰：夏取盛經分腠，何也？岐伯曰：夏者火始治，心氣始長，脈瘦氣弱，陽氣留溢，熱熏分腠，內至於經，故取盛經分腠，絕膚而病去者，邪居淺也。所謂盛經者，陽脈也。
　　帝曰：秋取經俞，何也？岐伯曰：秋者金始治，肺將收殺，金將勝火，陽氣在合，陰氣初勝，濕氣及體，陰氣未盛，未能深入，故取俞以寫陰邪，取合以虛陽邪，陽氣始衰，故取於合。
　　帝曰：冬取井榮，何也？岐伯曰：冬者水始治，腎方閉，陽氣衰少，陰氣堅盛，巨陽伏沉，陽脈乃去，故取井以下陰逆，取榮以陽氣。故曰：冬取井榮，春不鼽衄，此之謂也。
　　帝曰：夫子言治熱病五十九俞，余論其意，未能領別其處，願聞其處，因聞其意。岐伯曰：頭上五行行五者，以越諸陽之熱逆也；大杼、膺俞、缺盆、背俞，此八者，以寫胸中之熱也；氣街、三里、巨虛上下廉，此八者，以寫胃中之熱也；雲門、髃骨、委中、髓空，此八者，以寫四支之熱也；五藏俞傍五，此十者，以寫五藏之熱也。凡此五十九穴者，皆熱之左右也。
　　帝曰：人傷於寒而傳為熱，何也？岐伯曰：夫寒盛，則生熱也。

\section{調經論篇第六十二}

　　黃帝問曰：余聞刺法言，有餘寫之，不足補之，何謂有餘？何謂不足？岐伯對曰：有餘有五，不足亦有五，帝欲何問？帝曰：願盡聞之。岐伯曰：神有餘有不足，氣有餘有不足，血有餘有不足，形有餘有不足，志有餘有不足，凡此十者，其氣不等也。
　　帝曰：人有精氣津液，四支、九竅、五藏十六部、三百六十五節，乃生百病，百病之生，皆有虛實。今夫子乃言有餘有五，不足亦有五，何以生之乎？岐伯曰：皆生於五藏也。夫心藏神，肺藏氣，肝藏血，脾藏肉，腎藏志，而此成形。志意通，內連骨髓，而成身形五藏。五藏之道，皆出於經隧，以行血氣，血氣不和，百病乃變化而生，是故守經隧焉。
　　帝曰：神有餘不足何如？岐伯曰：神有餘則笑不休，神不足則悲。血氣未並，五藏安定，邪客於形，灑淅起於毫毛，未入於經絡也，故命曰神之微。帝曰：補寫奈何？岐伯曰：神有餘，則寫其小絡之血，出血勿之深斥，無中其大經，神氣乃平。神不足者，視其虛絡，按而致之，刺而利之，無出其血，無洩其氣，以通其經，神氣乃平。帝曰：刺微奈何？岐伯曰：按摩勿釋，著針勿斥，移氣於不足，神氣乃得復。
　　帝曰：善。有餘不足奈何？岐伯曰：氣有餘則喘咳上氣，不足則息利少氣。血氣未並，五藏安定，皮膚微病，命曰白氣微洩。帝曰：補寫奈何？岐伯曰：氣有餘，則寫其經隧，無傷其經，無出其血，無洩其氣。不足，則補其經隧，無出其氣。帝曰：刺微奈何？岐伯曰：按摩勿釋，出針視之，曰我將深之，適人必革，精氣自伏，邪氣散亂，無所休息，氣洩腠理，真氣乃相得。
　　帝曰：善。血有餘不足奈何？岐伯曰：血有餘則怒，不足則恐。血氣未並，五藏安定，孫絡水溢，則經有留血。帝曰：補寫奈何？岐伯曰：血有餘，則寫其盛經出其血。不足，則視其虛經內針其脈中，久留而視；脈大，疾出其針，無令血洩。帝曰：刺留血，奈何？岐伯曰：視其血絡，刺出其血，無令惡血得入於經，以成其疾。
　　帝曰：善。形有餘不足奈何？岐伯曰：形有餘則腹脹、涇溲不利，不足則四支不用。血氣未並，五藏安定，肌肉蠕動，命曰微風。帝曰：補寫奈何？岐伯曰：形有餘則寫其陽經，不足則補其陽絡。帝曰：刺微奈何？岐伯曰：取分肉間，無中其經，無傷其絡，衛氣得復，邪氣乃索。
　　帝曰：善。志有餘不足奈何？岐伯曰：志有餘則腹脹飧洩，不足則厥。血氣未並，五藏安定，骨節有動。帝曰：補寫奈何？岐伯曰：志有餘則寫然筋血者，不足則補其復溜。帝曰：刺未並奈何？岐伯曰：即取之，無中其經，邪所乃能立虛。
　　帝曰：善。余已聞虛之形，不知其何以生！岐伯曰：氣血以並，陰陽相頃，氣亂於衛，血逆於經，血氣離居，一實一虛。血並於陰，氣並於陽，故為驚狂；血並於陽，氣並於陰，乃為炅中；血並於上，氣並於下，心煩惋善怒；血並於下，氣並於上，亂而喜忘。帝曰：血並於陰，氣並於陽，如是血氣離居，何者為實？何者為虛？岐伯曰：血氣者，喜溫而惡寒，寒則泣不能流，溫則消而去之，是故氣之所並為血虛，血之所並為氣虛。
　　帝曰：人之所有者，血與氣耳。今夫子乃言血並為虛，氣並為虛，是無實乎？岐伯曰：有者為實，無者為虛，故氣並則無血，血並則無氣，今血與氣相失，故為虛焉。絡之與孫脈俱輸於經，血與氣並，則為實焉。血之與氣並走於上，則為大厥，厥則暴死，氣復反則生，不反則死。
　　帝曰：實者何道從來？虛者何道從去？虛實之要，願聞其故。岐伯曰：夫陰與陽，皆有俞會，陽注於陰，陰滿之外，陰陽勻平，以充其形，九候若一，命曰平人。夫邪之生也，或生於陰，或生於陽。其生於陽者，得之風雨寒暑；其生於陰者，得之飲食居處，陰陽喜怒。
　　帝曰：風雨之傷人奈何？岐伯曰：風雨之傷人也，先客於皮膚，傳入於孫脈，孫脈滿則傳入於絡脈，絡脈滿則輸於大經脈，血氣與邪並客於分腠之間，其脈堅大，故曰實。實者外堅充滿，不可按之，按之則痛。帝曰：寒濕之傷人奈何？岐伯曰：寒濕之中人也，皮膚不收，肌肉堅緊，榮血泣，衛氣去，故曰虛。虛者聶辟，氣不足，按之則氣足以溫之，故快然而不痛。
　　帝曰：善。陰之生實奈何？岐伯曰：喜怒不節，則陰氣上逆，上逆則下虛，下虛則陽氣走之，故曰實矣。帝曰：陰之生虛奈何？岐伯曰：喜則氣下，悲則氣消，消則脈虛空，因寒飲食，寒氣熏滿，則血泣氣去，故曰虛矣。
　　帝曰：經言陽虛則外寒，陰虛則內熱，陽盛則外熱，陰盛則內寒，余已聞之矣，不知其所由然也。岐伯曰：陽受氣於上焦，以溫皮膚分肉之間。令寒氣在外，則上焦不通，上焦不通，則寒氣獨留於外，故寒慄。帝曰：陰虛生內熱奈何？岐伯曰：有所勞倦，形氣衰少，谷氣不盛，上焦不行，下脘不通，胃氣熱，熱氣熏胸中，故內熱。帝曰：陽盛生外熱奈何？岐伯曰：上焦不通利，則皮膚緻密，腠理閉塞，玄府不通，衛氣不得洩越，故外熱。帝曰：陰盛生內寒奈何？岐伯曰：厥氣上逆，寒氣積於胸中而不寫，不寫則溫氣去，寒獨留，則血凝泣，凝則脈不通，其脈盛大以濇，故中寒。
　　帝曰：陰與陽並，血氣以並，病形以成，刺之奈何？岐伯曰：刺此者，取之經隧，取血於營，取氣於衛，用形哉，因四時多少高下。帝曰：血氣以並，病形以成，陰陽相頃，補寫奈何？岐伯曰：寫實者氣盛乃內針，針與氣俱內，以開其門，如利其戶；針與氣俱出，精氣不傷，邪氣乃下，外門不閉，以出其疾；搖大其道，如利其路，是謂大寫，必切而出，大氣乃屈。帝曰：補虛奈何？岐伯曰：持針勿置，以定其意，候呼內針，氣出針入，針空四塞，精無從去，方實而疾出針，氣入針出，熱不得還，閉塞其門，邪氣布散，精氣乃得存，動氣候時，近氣不失，遠氣乃來，是謂追之。
　　帝曰：夫子言虛實者有十，生於五藏，五藏五脈耳。夫十二經脈皆生其病，今夫子獨言五藏，夫十二經脈者，皆絡三百六十五節，節有病必被經脈，經脈之病，皆有虛實，何以合之？岐伯曰：五藏者，故得六府與為表裡，經絡支節，各生虛實，其病所居，隨而調之。病在脈，調之血；病在血，調之絡；病在氣，調之衛；病在肉，調之分肉；病在筋，調之筋；病在骨，調之骨；燔針劫刺其下及與急者；病在骨，焠針藥熨；病不知所痛，兩蹻為上；身形有痛，九候莫病，則繆刺之；痛在於左而右脈病者，巨刺之。必謹察其九候，針道備矣。


\section{繆刺論篇第六十三}

　　黃帝問曰：余聞繆刺，未得其意，何謂繆刺？岐伯對曰：夫邪之客於形也，必先舍於皮毛，留而不去，入舍於孫脈，留而不去，入舍於絡脈，留而不去，入舍於經脈，內連五藏，散於腸胃，陰陽俱感，五藏乃傷，此邪之從皮毛而入，極於五藏之次也，如此則治其經焉。今邪客於皮毛，入舍於孫絡，留而不去，閉塞不通，不得入於經，流溢於大絡，而生奇病也。夫邪客大絡者，左注右，右注左，上下左右，與經相干，而佈於四末，其氣無常處，不入於經俞，命曰繆刺。
　　帝曰：願聞繆刺，以左取右以右取左，奈何？其與巨刺何以別之？岐伯曰：邪客於經，左盛則右病，右盛則左病，亦有移易者，左痛未已而右脈先病，如此者，必巨刺之，必中其經，非絡脈也。故絡病者，其痛與經脈繆處，故命曰繆刺。
　　帝曰：願聞繆刺奈何？取之何如？岐伯曰：邪客於足少陰之絡，令人卒心痛，暴脹，胸脅支滿，無積者，刺然骨之前出血，如食頃而已。不已，左取右，右取左。病新發者，取五日，已。
　　邪客於手少陽之絡，令人喉痹舌卷，口乾心煩，臂外廉痛，手不及頭，刺手中指次指爪甲上，去端如韭葉各一痏，壯者立已，老者有頃已，左取右，右取左，此新病數日已。
　　邪客於足厥陰之絡，令人卒疝暴痛，刺足大指爪甲上，與肉交者各一痏，男子立已，女子有頃已，左取右，右取左。
　　邪客於足太陽之絡，令人頭項肩痛，刺足小指爪甲上，與肉交者各一痏，立已，不已，刺外踝下三痏，左取右，右取左，如食頃已。
　　邪客於手陽明之絡，令人氣滿胸中，喘息而支胠，胸中熱，刺手大指、次指爪甲上，去端如韭葉各一痏，左取右，右取左，如食頃已。
　　邪客於臂掌之間，不可得屈，刺其踝後，先以指按之痛，乃刺之，以月死生為數，月生一日一痏，二日二痏，十五日十五痏，十六日十四痏。
　　邪客於足陽蹻之脈，令人目痛從內眥始，刺外踝之下半寸所各二痏，左刺右，右刺左，如行十里頃而已。
　　人有所墮墜，惡血留內，腹中滿脹，不得前後，先飲利藥，此上傷厥陰之脈，下傷少陰之絡，刺足內踝之下，然骨之前，血脈出血，刺足跗上動脈，不已，刺三毛上各一痏，見血立已，左刺右，右刺左。善悲驚不樂，刺如右方。
　　邪客於手陽明之絡，令人耳聾，時不聞音，刺手大指次指爪甲上，去端如韭葉各一痏，立聞，不已，刺中指爪甲上與肉交者，立聞，其不時聞者，不可刺也。耳中生風者，亦刺之如此數，左刺右，右刺左。
　　凡痹往來行無常處者，在分肉間痛而刺之，以月死生為數，用針者隨氣盛衰，以為痏數，針過其日數則脫氣，不及日數則氣不寫，左刺右，右刺左，病已，止，不已，復刺之如法，月生一日一痏，二日二痏，漸多之；十五日十五痏，十六日十四，漸少之。
　　邪客於足陽明之經，令人鼽衄上齒寒，足中指次指爪甲上，與肉交者各一痏，左刺右，右刺左。
　　邪客於足少陽之絡，令人脅痛不得息，咳而汗出，刺足小指次指爪甲上，與肉交者各一痏，不得息立已，汗出立止，咳者溫衣飲食，一日已。左刺右，右刺左，病立已，不已，復刺如法。
　　邪客於足少陰之絡，令人嗌痛，不可內食，無故善怒，氣上走賁上，刺足下中央之脈各三痏，凡六刺，立已，左刺右，右刺左。嗌中腫，不能內唾，時不能出唾者，刺然骨之前，出血立已，左刺右，右刺左。
　　邪客於足太陰之絡，令人腰痛，引少腹控（月少），不可以仰息，刺腰尻之解，兩胂之上，是腰俞，以月死生為痏數，髮針立已，左刺右，右刺左。
　　邪客於足太陽之絡，令人拘攣背急，引脅而痛，刺之從項始，數脊椎俠脊，疾按之應手如痛，刺之傍三痏，立已。
　　邪客於足少陽之絡，令人留於樞中痛，髀不可舉，刺樞中以毫針，寒則久留針，以月死生為數，立已。
　　治諸經刺之，所過者不病，則繆刺之。
　　耳聾，刺手陽明，不已，刺其通脈出耳前者。
　　齒齲，刺手陽明，不已，刺其脈入齒中，立已。
　　邪客於五藏之間，其病也，脈引而痛，時來時止，視其病，繆刺之於手足爪甲上，視其脈，出其血，間日一刺，一刺不已，五刺已。
　　繆傳引上齒，齒唇寒痛，視其手背脈血者去之，足陽明中指爪甲上一痏，手大指次指爪甲上各一痏，立已，左取右，右取左。
　　邪客於手足少陰太陰足陽明之絡，此五絡，皆會於耳中，上絡左角，五絡俱竭，令人身脈皆動，而形無知也，其狀若屍，或曰屍厥，刺其足大指內側爪甲上，去端如韭葉，後刺足心，後刺足中指爪甲上各一痏，後刺手大指內側，去端如韭葉，後刺手心主，少陰銳骨之端各一痏，立已。不已，以竹管吹其兩耳，鬄其左角之發方一寸，燔治，飲以美酒一杯，不能飲者灌之，立已。
　　凡刺之數，先視其經脈，切而從之，審其虛而調之，不調者經刺之，有痛而經不病者繆刺之，因視其皮部有血絡者盡取之，此繆刺之數也。


\section{四時刺逆從論篇第六十四}

　　厥陰有餘，病陰痹；不足病生熱痹；滑則病狐疝風；濇則病少腹積氣。
　　少陰有餘，病皮痹隱軫；不足病肺痹；滑則病肺風疝；濇則病積溲血。
　　太陰有餘，病肉痹寒中；不足病脾痹；滑則病脾風疝；濇則病積心腹時滿。
　　陽明有餘，病脈痹，身時熱；不足病心痹；滑則病心風疝；濇則病積時善驚 。
　　太陽有餘，病骨痹身重；不足病腎痹；滑則病腎風疝；濇則病積時善巔疾。
　　少陽有餘，病筋痹脅滿；不足病肝痹；滑則病肝風疝；濇則病積時筋急目痛。
　　是故春氣在經脈，夏氣在孫絡，長夏氣在肌肉，秋氣在皮膚，冬氣在骨髓中。帝曰：余願聞其故。岐伯曰：春者，天氣始開，地氣始洩，凍解冰釋，水行經通，故人氣在脈。夏者，經滿氣溢，入孫絡受血，皮膚充實。長夏者，經絡皆盛，內溢肌中。秋者，天氣始收，腠理閉塞，皮膚引急。冬者蓋藏，血氣在中，內著骨髓，通於五藏。是故邪氣者，常隨四時之氣血而入客也，至其變化不可為度，然必從其經氣，辟除其邪，除其邪，則亂氣不生。
　　帝曰：逆四時而生亂氣奈何？岐伯曰：春刺絡脈，血氣外溢，令人少氣；春刺肌肉，血氣環逆，令人上氣；春刺筋骨，血氣內著，令人腹脹。夏刺經脈，血氣乃竭，令人解（亻亦）；夏刺肌肉，血氣內卻，令人善恐；夏刺筋骨，血氣上逆，令人善怒。秋刺經脈，血氣上逆，令人善忘；秋刺絡脈，氣不外行，令人臥不欲動；秋刺筋骨，血氣內散，令人寒慄。冬刺經脈，血氣皆脫，令人目不明；冬刺絡脈，內氣外洩，留為大痹；冬刺肌肉，陽氣竭絕，令人善忘。凡此四時刺者，大逆之病，不可不從也，反之，則生亂氣相淫病焉。故刺不知四時之經，病之所生，以從為逆，正氣內亂，與精相薄。必審九候，正氣不亂，精氣不轉。
　　帝曰：善。刺五藏，中心一日死，其動為噫；中肝五日死，其動為語；中肺三日死，其動為咳；中腎六日死，其動為嚏欠；中脾十日死，其動為吞。刺傷人五藏必死，其動則依其藏之所變候知其死也。


\section{標本病傳論篇第六十五}

　　黃帝問曰：病有標本，刺有逆從，奈何？岐伯對曰：凡刺之方，必別陰陽，前後相應，逆從得施，標本相移。故曰：有其在標而求之於標，有其在本而求之於本，有其在本而求之於標，有其在標而求之於本，故治有取標而得者，有取本而得者，有逆取而得者，有從取而得者。故知逆與從，正行無問，知標本者，萬舉萬當，不知標本，是謂妄行。
　　夫陰陽逆從，標本之為道也，小而大，言一而知百病之害。少而多，淺而博，可以言一而知百也。以淺而知深，察近而知遠，言標與本，易而勿及。治反為逆，治得為從。先病而後逆者治其本，先逆而後病者治其本，先寒而後生病者治其本，先病而後生寒者治其本，先熱而後生病者治其本，先熱而後生中滿者治其標，先病而後洩者治其本，先洩而後生他病者治其本，必且調之，乃治其他病，先病而後生中滿者治其標，先中滿而後煩心者治其本。人有客氣，有同氣。小大不利治其標，小大利治其本。病發而有餘，本而標之，先治其本，後治其標；病發而不足，標而本之，先治其標，後治其本。謹察間甚，以意調之，間者並行，甚者獨行。先小大不利而後生病者治其本。
　　夫病傳者，心病先心痛，一日而咳，三日脅支痛，五日閉塞不通，身痛體重；三日不已，死。冬夜半，夏日中。
　　肺病喘咳，三日而脅支滿痛，一日身重體痛，五日而脹，十日不已，死。冬日入，夏日出。
　　肝病頭目眩脅支滿，三日體重身痛，五日而脹，三日腰脊少腹痛脛，三日不已，死。冬日入，夏早食。
　　脾病身痛體重，一日而脹，二日少腹腰脊痛脛酸，三日背（月呂）筋痛，小便閉，十日不已，死。冬人定，夏晏食。
　　腎病少腹腰脊痛，（骨行）酸，三日背（月呂）筋痛，小便閉；三日腹脹；三日兩脅支痛，三日不已，死。冬大晨，夏晏晡。
　　胃病脹滿，五日少腹腰脊痛，（骨行）酸；三日背（月呂）筋痛，小便閉；五日身體重；六日不已，死。冬夜半後，夏日昳。
　　膀胱病小便閉，五日少腹脹，腰脊痛，（骨行）酸；一日腹脹；一日身體痛；二日不已，死。冬雞鳴，夏下晡。
　　諸病以次是相傳，如是者，皆有死期，不可刺。間一藏止，及至三四藏者，乃可刺也。


\section{天元紀大論篇第六十六}

　　黃帝問曰：天有五行，御五位，以生寒暑燥濕風；人有五藏，化五氣，以生喜怒思憂恐。論言五運相襲而皆治之，終期之日，週而復始，余已知之矣，願聞其與三陰三陽之候，奈何合之？
　　鬼臾區稽首再拜對曰：昭乎哉問也。夫五運陰陽者，天地之道也，萬物之綱紀，變化之父母，生殺之本始，神明之府也，可不通乎！故物生謂之化，物極謂之變，陰陽不測謂之神，神用無方謂之聖。夫變化之為用也，在天為玄，在人為道，在地為化，化生五味，道生智，玄生神。神在天為風，在地為木；在天為熱，在地為火；在天為濕，在地為土；在天為燥，在地為金；在天為寒，在地為水；故在天為氣，在地成形，形氣相感而化生萬物矣。然天地者，萬物之上下也；左右者，陰陽之道路也；水火者，陰陽之徵兆也；金木者，生成之終始也。氣有多少，形有盛衰，上下相召，而損益彰矣。
　　帝曰：願聞五運之主時也何如？鬼臾區曰：五氣運行，各終期日，非獨主時也。帝曰：請聞其所謂也。鬼臾區曰：臣積考《太始天元冊》文曰：太虛寥廓，肇基化元，萬物資始，五運終天，布氣真靈，總統坤元，九星懸朗，七曜周旋，曰陰曰陽，曰柔曰剛，幽顯既位，寒暑弛張，生生化化，品物咸章。臣斯十世，此之謂也。
　　帝曰：善。何謂氣有多少，形有盛衰？鬼臾區曰：陰陽之氣各有多少，故曰三陰三陽也。形有盛衰，謂五行之治，各有太過不及也。故其始也，有餘而往，不足隨之，不足而往，有餘從之，知迎知隨，氣可與期。應天為天符，承歲為歲直，三合為治。
　　帝曰：上下相召奈何？鬼臾區曰：寒暑燥濕風火，天之陰陽也，三陰三陽上奉之。木火土金水火，地之陰陽也，生長化收藏下應之。天以陽生陰長，地以陽殺陰藏。天有陰陽，地亦有陰陽。木火土金水火，地之陰陽也，生長化收藏。故陽中有陰，陰中有陽。所以欲知天地之陰陽者，應天之氣，動而不息，故五歲而右遷，應地之氣，靜而守位，故六期而環會，動靜相召，上下相臨，陰陽相錯，而變由生也。
　　帝曰：上下週紀，其有數乎？鬼臾區曰：天以六為節，地以五為制，周天氣者，六期為一備；終地紀者，五歲為一週。君火以明，相火以位，五六相合而七百二十氣為一紀，凡三十歲；千四百四十氣，凡六十歲而為一週，不及太過，斯皆見矣。
　　帝曰：夫子之言，上終天氣，下畢地紀，可謂悉矣。余願聞而藏之，上以治民，下以治身，使百姓昭著，上下和親，德澤下流，子孫無憂，傳之後世，無有終時，可得聞乎？鬼臾區曰：至數之機，迫迮以微，其來可見，其往可追，敬之者昌，慢之者亡。無道行私，必得天殃，謹奉天道，請言真要。
　　帝曰：善言始者，必會於終，善言近者，必知其遠，是則至數極而道不惑，所謂明矣，願夫子推而次之，令有條理，簡而不匱，久而不絕，易用難忘，為之綱紀，至數之要，願盡聞之。鬼臾區曰：昭乎哉問！明乎哉道！如鼓之應桴，響之應聲也。臣聞之：甲己之歲，土運統之；乙庚之歲，金運統之；丙辛之歲，水運統之；丁壬之歲，木運統之；戊癸之歲，火運統之。
　　帝曰：其於三陰三陽，合之奈何？鬼臾區曰：子午之歲，上見少陰；丑未之歲，上見太陰；寅申之歲，上見少陽；卯酉之歲，上見陽明；辰戌之歲，上見太陽；巳亥之歲，上見厥陰。少陰，所謂標也，厥陰，所謂終也。厥陰之上，風氣主之；少陰之上，熱氣主之；太陰之上，濕氣主之；少陽之上，相火主之；陽明之上，燥氣主之；太陽之上，寒氣主之。所謂本也，是謂六元。帝曰：光乎哉道！明乎哉論！請著之玉版，藏之金匱，署曰《天元紀》。


\section{五運行大論篇第六十七}

　　黃帝坐明堂，始正天綱，臨觀八極，考建五常，請天師而問之曰：論言天地之動靜，神明為之紀；陰陽之升降，寒暑彰其兆。余聞五運之數於夫子，夫子之所言，正五氣之各主歲爾，首甲定運，余因論之。鬼臾區曰：土主甲己，金主乙庚，水主丙辛，木主丁壬，火主戊癸。子午之上，少陰主之；丑未之上，太陰主之；寅申之上，少陽主之；卯酉之上，陽明主之；辰戌之上，太陽主之；巳亥之上，厥陰主之。不合陰陽，其故何也？
　　岐伯曰：是明道也，此天地之陰陽也。夫數之可數者，人中之陰陽也，然所合，數之可得者也。夫陰陽者，數之可十，推之可百，數之可千，推之可萬。天地陰陽者，不以數推，以象之謂也。
　　帝曰：願聞其所始也。岐伯曰：昭乎哉問也！臣覽《太始天元冊》文，丹天之氣，經於牛女戊分；黅天之氣，經於心尾已分；蒼天之氣，經於危室柳鬼；素天之氣，經於亢氐昴畢；玄天之氣，經於張翼婁胃。所謂戊己分者，奎璧角軫，則天地之門戶也。夫候之所始，道之所生，不可不通也。
　　帝曰：善。論言天地者，萬物之上下，左右者，陰陽之道路，未知其所謂也。岐伯曰：所謂上下者，歲上下見陰陽之所在也。左右者，諸上見厥陰，左少陰，右太陽；見少陰，左太陰，右厥陰；見太陰，左少陽，右少陰；見少陽，左陽明，右太陰；見陽明，左太陽，右少陽；見太陽，左厥陰，右陽明。所謂面北而命其位，言其見也。
　　帝曰：何謂下？岐伯曰：厥陰在上，則少陽在下，左陽明右太陰。少陰在上則陽明在下，左太陽右少陽。太陰在上則太陽在下，左厥陰右陽明。少陽在上則厥陰在下，左少陰右太陽。陽明在上則少陰在下，左太陰右厥陰。太陽在上則太陰在下，左少陽右少陰。所謂面南而命其位，言其見也。上下相遘，寒暑相臨，氣相得則和，不相得則疾。帝曰：氣相得而病者，何也？岐伯曰：以下臨上，不當位也。帝曰：動靜何如？岐伯曰：上者右行，下者左行，左右周天，余而復會也。帝曰：余聞鬼臾區曰，應地者靜。今夫子乃言下者左行，不知其所謂也，願聞何以生之乎？岐伯曰：天地動靜，五行遷復，雖鬼臾區其上候而巳，猶不能遍明。夫變化之用，天垂象，地成形，七曜緯虛，五行麗地。地者，所以載生成之形類也。虛者，所以列應天之精氣也。形精之動，猶根本之與枝葉也，仰觀其象，雖遠可知也。
　　帝曰：地之為下，否乎？岐伯曰：地為人之下，太虛之中者也。帝曰：馮乎？岐伯曰：大氣舉之也。燥以干之，暑以蒸之，風以動之，濕以潤之，寒以堅之，火以溫之。故風寒在下，燥熱在上，濕氣在中，火遊行其間，寒暑六入，故令虛而生化也。故燥勝則地幹，暑勝則地熱，風勝則地動，濕勝則地泥，寒勝則地裂，火勝則地固矣。
　　帝曰：天地之氣，何以候之？岐伯曰：天地之氣，勝復之作，不形於診也。《脈法》曰：天地之變，無以脈診，此之謂也。
　　帝曰：間氣何如？岐伯曰：隨氣所在，期於左右。帝曰：期之奈何？岐伯曰：從其氣則和，違其氣則病，不當其位者病，迭移其位者病，失守其位者危，尺寸反者死，陰陽交者死。先立其年，以知其氣，左右應見，然後乃可以言死生之逆順也。
　　帝曰：寒暑燥濕風火，在人合之奈何？其於萬物何以生化？岐伯曰：東方生風，風生木，木生酸，酸生肝，肝生筋，筋生心。其在天為玄，在人為道，在地為化。化生五味，道生智，玄生神，化生氣。神在天為風，在地為木，在體為筋，在氣為柔，在藏為肝。其性為暄，其德為和，其用為動，其色為蒼，其化為榮，其蟲毛，其政為散，其令宣發，其變摧拉，其眚為隕，其味為酸，其志為怒。怒傷肝，悲勝怒；風傷肝，燥勝風；酸傷筋，辛勝酸。
　　南方生熱，熱生火，火生苦，苦生心，心生血，血生脾。其在天為熱，在地為火，在體為脈，在氣為息，在藏為心。其性為暑，其德為顯，其用為躁，其色為赤，其化為茂，其蟲羽，其政為明，其令郁蒸，其變炎爍，其眚燔焫，其味為苦，其志為喜。喜傷心，恐勝喜；熱傷氣，寒勝熱；苦傷氣，咸勝苦。
　　中央生濕，濕生土，土生甘，甘生脾，脾生肉，肉生肺。其在天為濕，在地為土，在體為肉，在氣為充，在藏為脾。其性靜兼，其德為濡，其用為化，其色為黃，其化為盈，其蟲裸，其政為謐，其令雲雨，其變動注，其眚淫潰，其味為甘，其志為思。思傷脾，怒勝思；濕傷肉，風勝濕；甘傷脾，酸勝甘。
　　西方生燥，燥生金，金生辛，辛生肺，肺生皮毛，皮毛生腎。其在天為燥，在地為金，在體為皮毛，在氣為成，在藏為肺。其性為涼，其德為清，其用為固，其色為白，其化為斂，其蟲介，其政為勁，其令霧露，其變肅殺，其眚蒼落，其味為辛，其志為憂。憂傷肺，喜勝憂；，熱傷皮毛，寒勝熱；辛傷皮毛，苦勝辛。
　　北方生寒，寒生水，水生咸，咸生腎，腎生骨髓，髓生肝。其在天為寒，在地為水，在體為骨，在氣為堅，在藏為腎。其性為凜，其德為寒，其用為藏，其色為黑，其化為肅，其蟲鱗，其政為靜，其令霰雪，其變凝冽，其眚冰雹，其味為咸，其志為恐。恐傷腎，思勝恐；寒傷血，燥勝寒；咸傷血，甘勝咸。正氣更立，各有所先，非其位則邪，當其位則正。
　　帝曰：病生之變何如？岐伯曰：氣相得則微，不相得則甚。帝曰：主歲何如？岐伯曰：氣有餘，則制己所勝而侮所不勝；其不及，則己所不勝侮而乘之，己所勝輕而侮之。侮反受邪。侮而受邪，寡於畏也。帝曰：善。


\section{六微旨大論篇第六十八}

　　黃帝問曰：嗚呼！遠哉，天之道也，如迎浮雲，若視深淵，視深淵尚可測，迎浮雲莫知其極。夫子數言謹奉天道，余聞而藏之，心私異之，不知其所謂也。願夫子溢志盡言其事，令終不滅，久而不絕，天之道可得聞乎？岐伯稽首再拜對曰：明乎哉問，天之道也！此因天之序，盛衰之時也。
　　帝曰：願聞天道六六之節盛衰何也？岐伯曰：上下有位，左右有紀。故少陽之右，陽明治之；陽明之右，太陽治之；太陽之右，厥陰治之；厥陰之右，少陰治之；少陰之右，太陰治之；太陰之右，少陽治之。此所謂氣之標，蓋南面而待之也。故曰：因天之序，盛衰之時，移光定位，正立而待之，此之謂也。
　　少陽之上，火氣治之，中見厥陰；陽明之上，燥氣治之，中見太陰；太陽之上，寒氣治之，中見少陰；厥陰之上，風氣治之，中見少陽；少陰之上，熱氣治之，中見太陽；太陰之上，濕氣治之，中見陽明。所謂本也，本之下，中之見也，見之下，氣之標也。本標不同，氣應異象。
　　帝曰：其有至而至，有至而不至，有至而太過，何也？岐伯曰：至而至者和；至而不至，來氣不及也；未至而至，來氣有餘也。帝曰：至而不至，未至而至如何？岐伯曰：應則順，否則逆，逆則變生，變則病。帝曰：善。請言其應。岐伯曰：物，生其應也。氣，脈其應也。
　　帝曰：善。願聞地理之應六節氣位何如？岐伯曰：顯明之右，君火之位也；君火之右，退行一步，相火治之；復行一步，土氣治之；復行一步，金氣治之；復行一步，水氣治之；復行一步，木氣治之；復行一步，君火治之。
　　相火之下，水氣承之；水位之下，土氣承之；土位之下，風氣承之；風位之下，金氣承之；金位之下，火氣承之；君火之下，陰精承之。帝曰：何也？岐伯曰：亢則害，承乃制，制則生化，外列盛衰，害則敗亂，生化大病。
　　帝曰：盛衰何如？岐伯曰：非其位則邪，當其位則正，邪則變甚，正則微。帝曰：何謂當位？岐伯曰：木運臨卯，火運臨午，土運臨四季，金運臨酉，水運臨子，所謂歲會，氣之平也。帝曰：非位何如？岐伯曰：歲不與會也。
　　帝曰：土運之歲，上見太陰；火運之歲，上見少陽少陰；金運之歲，上見陽明；木運之歲，上見厥陰；水運之歲，上見太陽，奈何？岐伯曰：天之與會也。故《天元冊》曰天符。
　　天符歲會何如？岐伯曰：太一天符之會也。
　　帝曰：其貴賤何如？岐伯曰：天符為執法，歲位為行令，太一天符為貴人。帝曰：邪之中也奈何？岐伯曰：中執法者，其病速而危；中行令者，其病徐而持；中貴人者，其病暴而死。帝曰：位之易也何如？岐伯曰：君位臣則順，臣位君則逆，逆則其病近，其害速；順則其病遠，其害微。所謂二火也。
　　帝曰：善。願聞其步何如？岐伯曰：所謂步者，六十度而有奇，故二十四步積盈百刻而成日也。
　　帝曰：六氣應五行之變何如？岐伯曰：位有終始，氣有初中，上下不同，求之亦異也。帝曰：求之奈何？岐伯曰：天氣始於甲，地氣始於子，子甲相合，命曰歲立，謹候其時，氣可與期。
　　帝曰：願聞其歲，六氣始終，早晏何如？岐伯曰：明乎哉問也！甲子之歲，初之氣，天數始於水下一刻，終於八十七刻半；二之氣始於八十七刻六分，終於七十五刻；三之氣，始於七十六刻，終於六十二刻半；四之氣，始於六十二刻六分，終於五十刻；五之氣，始於五十一刻，終於三十七刻半；六之氣，始於三十七刻六分，終於二十五刻。所謂初六，天之數也。
　　乙丑歲，初之氣，天數始於二十六刻，終於一十二刻半；二之氣，始於一十二刻六分，終於水下百刻；三之氣，始於一刻，終於八十七刻半；四之氣，始於八十七刻六分，終於七十五刻；五之氣，始於七十六刻，終於六十二刻半；六之氣，始於六十二刻六分，終於五十刻。所謂六二，天之數也。
　　丙寅歲，初之氣，天數始於五十一刻，終於三十七刻半；二之氣，始於三十七刻六分，終於二十五刻；三之氣，始於二十六刻，終於一十二刻半；四之氣，始於一十二刻六分，終於水下百刻；五之氣，始於一刻，終於八十七刻半；六之氣，始於八十七刻六分，終於七十五刻。所謂六三，天之數也。
　　丁卯歲，初之氣，天數始於七十六刻，終於六十二刻半；二之氣，始於六十二刻六分，終於五十刻；三之氣，始於五十一刻，終於三十七刻半；四之氣，始於三十七刻六分，終於二十五刻；五之氣，始於二十六刻，終於一十二刻半；六之氣，始於一十二刻六分，終於水下百刻。所謂六四，天之數也。次戊辰歲，初之氣復始於一刻，常如是無已，週而復始。
　　帝曰：願聞其歲候何如？岐伯曰：悉乎哉問也！日行一週，天氣始於一刻，日行再周，天氣始於二十六刻，日行三週，天氣始於五十一刻，日行四周，天氣始於七十六刻，日行五週，天氣復始於一刻，所謂一紀也。是故寅午戌歲氣會同，卯未亥歲氣會同，辰申子歲氣會同，巳酉丑歲氣會同，終而復始。
　　帝曰：願聞其用也。岐伯曰：言天者求之本，言地者求之位，言人者求之氣交。帝曰：何謂氣交？岐伯曰：上下之位，氣交之中，人之居也。故曰：天樞之上，天氣主之；天樞之下，地氣主之；氣交之分，人氣從之，萬物由之，此之謂也。
　　帝曰：何謂初中？岐伯曰：初凡三十度而有奇，中氣同法。帝曰：初中何也？岐伯曰：所以分天地也。帝曰：願卒聞之。岐伯曰：初者地氣也，中者天氣也。
　　帝曰：其升降何如？岐伯曰：氣之升降，天地之更用也。帝曰：願聞其用何如？岐伯曰：升已而降，降者謂天；降已而升，升者謂地。天氣下降，氣流於地；地氣上升，氣騰於天。故高下相召，升降相因，而變作矣。
　　帝曰：善。寒濕相遘，燥熱相臨，風火相值，其有聞乎？岐伯曰：氣有勝復，勝復之作，有德有化，有用有變，變則邪氣居之。帝曰：何謂邪乎？岐伯曰：夫物之生從於化，物之極由乎變，變化之相薄，成敗之所由也。故氣有往復，用有遲速，四者之有，而化而變，風之來也。帝曰：遲速往復，風所由生，而化而變，故因盛衰之變耳。成敗倚伏游乎中，何也？岐伯曰：成敗倚伏生乎動，動而不已，則變作矣。
　　帝曰：有期乎？岐伯曰：不生不化，靜之期也。帝曰：不生化乎？岐伯曰：出入廢則神機化滅，升降息則氣立孤危。故非出入，則無以生長壯老已；非升降，則無以生長化收藏。是以升降出入，無器不有。故器者生化之宇，器散則分之，生化息矣。故無不出入，無不升降，化有小大，期有近遠，四者之有而貴常守，反常則災害至矣。故曰無形無患，此之謂也。帝曰：善。有不生不化乎？岐伯曰：悉乎哉問也！與道合同，惟真人也。帝曰：善。

\section{氣交變大論篇第六十九}

　　黃帝問曰：五運更治，上應天期，陰陽往復，寒暑迎隨，真邪相薄，內外分離，六經波蕩，五氣頃移，太過不及，專勝兼併，願言其始，而有常名，可得聞乎？岐伯稽首再拜對曰：昭乎哉問也！是明道也。此上帝所貴，先師傳之，臣雖不敏，往聞其旨。帝曰：余聞得其人不教，是謂失道，傳非其人，慢洩天寶。余誠菲德，未足以受至道，然而眾子哀其不終，願夫子保於無窮，流於無極，余司其事，則而行之奈何？岐伯曰：請遂言之也。《上經》曰：夫道者上知天文，下知地理，中知人事，可以長久，此之謂也。帝曰：何謂也？岐伯曰：本氣位也，位天者，天文也；位地者，地理也；通於人氣之變化者，人事也。故太過者先天，不及者後天，所謂治化而人應之也。
　　帝曰：五運之化，太過何如？岐伯曰：歲木太過，風氣流行，脾土受邪。民病飧洩，食減，體重，煩冤，腸鳴腹支滿，上應歲星。甚則忽忽善怒，眩冒巔疾。化氣不政，生氣獨治，雲物飛動，草木不寧，甚而搖落，反脅痛而吐甚，沖陽絕者死不治，上應太白星。
　　歲火太過，炎暑流行，金肺受邪。民病瘧，少氣咳喘，血溢血洩注下，嗌燥耳聾，中熱肩背熱，上應熒惑星。甚則胸中痛，脅支滿脅痛，膺背肩胛間痛，兩臂內痛，身熱骨痛而為浸淫。收氣不行，長氣獨明，雨水霜寒，上應辰星。上臨少陰少陽，火燔焫，冰泉涸，物焦槁，病反譫妄狂越，咳喘息鳴，下甚血溢洩不已，太淵絕者死不治，上應熒惑星。
　　歲土太過，雨濕流行，腎水受邪。民病腹痛，清厥意不樂，體重煩冤，上應鎮星。甚則肌肉萎，足痿不收，行善瘈，腳下痛，飲發中滿食減，四支不舉。變生得位，藏氣伏，化氣獨治之，泉湧河衍，涸澤生魚，風雨大至，土崩潰，鱗見於陸，病腹滿溏洩腸鳴，反下甚而太谿絕者，死不治，上應歲星。
　　歲金太過，燥氣流行，肝木受邪。民病兩脅下少腹痛，目赤痛眥瘍，耳無所聞。肅殺而甚，則體重煩冤，胸痛引背，兩脅滿且痛引少腹，上應太白星。甚則喘咳逆氣，肩背痛，尻陰股膝髀腨（骨行）足皆病，上應熒惑星。收氣峻，生氣下，草木斂，蒼干凋隕，病反暴痛，脅不可反側，咳逆甚而血溢，太沖絕者，死不治，上應太白星。
　　歲水太過，寒氣流行，邪害心火。民病身熱煩心，躁悸，陰厥上下中寒，譫妄心痛，寒氣早至，上應辰星。甚則腹大脛腫，喘咳，寢汗出憎風，大雨至，埃霧朦郁，上應鎮星。上臨太陽，雨冰雪，霜不時降，濕氣變物，病反腹滿腸鳴溏洩，食不化，渴而妄冒，神門絕者，死不治，上應熒惑辰星。
　　帝曰：善。其不及何如？岐伯曰：悉乎哉問也！歲木不及，燥乃大行，生氣失應，草木晚榮，肅殺而甚，則剛木辟著，悉萎蒼干，上應太白星，民病中清，胠脅痛，少腹痛，腸鳴溏洩，涼雨時至，上應太白星，其谷蒼。上臨陽明，生氣失政，草木再榮，化氣乃急，上應太白鎮星，其主蒼早。復則炎暑流火，濕性燥，柔脆草木焦槁，下體再生，華實齊化，病寒熱瘡瘍疿胗癰痤，上應熒惑太白，其谷白堅。白露早降，收殺氣行，寒雨害物，蟲食甘黃，脾土受邪，赤氣後化，心氣晚治，上勝肺金，白氣乃屈，其谷不成，咳而鼽，上應熒惑太白星。
　　歲火不及，寒乃大行，長政不用，物榮而下，凝慘而甚，則陽氣不化，乃折榮美，上應辰星，民病胸中痛，脅支滿，兩脅痛，膺背肩胛間及兩臂內痛，郁冒朦昧，心痛暴瘖，胸腹大，脅下與腰背相引而痛，甚則屈不能伸，髖髀如別，上應熒惑辰星，其谷丹。復則埃郁，大雨且至，黑氣乃辱，病溏腹滿，食飲不下，寒中腸鳴，洩注腹痛，暴攣痿痹，足不任身，上應鎮星辰星，玄谷不成。
　　歲土不及，風乃大行，化氣不令，草木茂榮，飄揚而甚，秀而不實，上應歲星，民病飧洩霍亂，體重腹痛，筋骨繇復，肌肉瞤酸，善怒，藏氣舉事，蟄蟲早附，咸病寒中，上應歲星鎮星，其谷黅。復則收政嚴峻，名木蒼凋，胸脅暴痛，下引少腹，善太息，蟲食甘黃，氣客於脾，黅谷乃減，民食少失味，蒼谷乃損，上應太白歲星。上臨厥陰，流水不冰，蟄蟲來見，藏氣不用，白乃不復，上應歲星，民乃康。
　　歲金不及，炎火乃行，生氣乃用，長氣專勝，庶物以茂，燥爍以行，上應熒惑星，民病肩背瞀重，鼽嚏血便注下，收氣乃後，上應太白星，其谷堅芒。復則寒雨暴至，乃零冰雹霜雪殺物，陰厥且格，陽反上行，頭腦戶痛，延及囟頂發熱，上應辰星，丹谷不成，民病口瘡，甚則心痛。
　　歲水不及，濕乃大行，長氣反用，其化乃速，暑雨數至，上應鎮星，民病腹滿身重，濡洩寒瘍流水，腰股痛發，膕腨股膝不便，煩冤，足痿，清厥，腳下痛，甚則跗腫，藏氣不政，腎氣不衡，上應辰星，其谷秬。上臨太陰，則大寒數舉，蟄蟲早藏，地積堅冰，陽光不治，民病寒疾於下，甚則腹滿浮腫，上應鎮星，其主黅谷。復則大風暴發，草偃木零，生長不鮮，面色時變，筋骨並辟，肉瞤瘛，目視（目巟）（目巟），物疏璺，肌肉胗發，氣並鬲中，痛於心腹，黃氣乃損，其谷不登，上應歲星。
　　帝曰：善。願聞其時也。岐伯曰：悉乎哉問也！木不及，春有鳴條律暢之化，則秋有霧露清涼之政。春有慘淒殘賊之勝，則夏有炎暑燔爍之復。其眚東，其藏肝，其病內舍胠脅，外在關節。
　　火不及，夏有炳明光顯之化，則冬有嚴肅霜寒之政。夏有慘淒凝冽之勝，則不時有埃昏大雨之復。其眚南，其藏心，其病內舍膺脅，外在經絡。
　　土不及，四維有埃雲潤澤之化，則春有鳴條鼓拆之政。四維發振拉飄騰之變，則秋有肅殺霖霪之復。其眚四維，其藏脾，其病內舍心腹，外在肌肉四支。
　　金不及，夏有光顯郁蒸之令，則冬有嚴凝整肅之應。夏有炎爍燔燎之變，則秋有冰雹霜雪之復。其眚西，其藏肺，其病內舍膺脅肩背，外在皮毛。
　　水不及，四維有湍潤埃雲之化，則不時有和風生發之應。四維發埃驟注之變，則不時有飄蕩振拉之復。其眚北，其藏腎，其病內舍腰脊骨髓，外在谿谷腨膝。夫五運之政，猶權衡也，高者抑之，下者舉之，化者應之，變者復之，此生長化成收藏之理，氣之常也，失常則天地四塞矣。故曰：天地之動靜，神明為之紀，陰陽之往復，寒暑彰其兆，此之謂也。
　　帝曰：夫子之言五氣之變，四時之應，可謂悉矣。夫氣之動亂，觸遇而作，發無常會，卒然災合，何以期之？岐伯曰：夫氣之動變，固不常在，而德化政令災變,不同其候也。帝曰：何謂也？岐伯曰：東方生風，風生木，其德敷和，其化生榮，其政舒啟，其令風，其變振發，其災散落。南方生熱，熱生火，其德彰顯，其化蕃茂，其政明曜，其令熱，其變銷爍，其災燔焫。中央生濕，濕生土，其德溽蒸，其化豐備，其政安靜，其令濕，其變驟注，其災霖潰。西方生燥，燥生金，其德清潔，其化緊斂，其政勁切，其令燥，其變肅殺，其災蒼隕。北方生寒，寒生水，其德淒滄，其化清謐，其政凝肅，其令寒，其變凓冽，其災冰雪霜雹。是以察其動也，有德有化，有政有令，有變有災，而物由之，而人應之也。
　　帝曰：夫子之言歲候，不及其太過，而上應五星。今夫德化政令,災眚變易，非常而有也，卒然而動，其亦為之變乎？岐伯曰：承天而行之，故無妄動，無不應也。卒然而動者，氣之交變也，其不應焉。故曰：應常不應卒，此之謂也。帝曰：其應奈何？岐伯曰：各從其氣化也。
　　帝曰：其行之徐疾逆順何如？岐伯曰：以道留久，逆守而小，是謂省下；以道而去，去而速來，曲而過之，是謂省遺過也；久留而環，或離或附，是謂議災與其德也；應近則小，應遠則大。芒而大倍常之一，其化甚；大常之二，其眚即也；小常之一，其化減；小常之二，是謂臨視，省下之過與其德也。德者福之，過者伐之。是以象之見也，高而遠則小，下而近則大，故大則喜怒邇，小則禍福遠。歲運太過，則運星北越，運氣相得，則各行以道。故歲運太過，畏星失色而兼其母，不及則色兼其所不勝。肖者瞿瞿，莫知其妙，閔閔之當，孰者為良，妄行無徵，是畏候王。
　　帝曰：其災應何如？岐伯曰：亦各從其化也。故時至有盛衰，凌犯有逆順，留守有多少，形見有善惡，宿屬有勝負，徵應有吉凶矣。
　　帝曰：其善惡，何謂也？岐伯曰：有喜有怒，有憂有喪，有澤有燥，此象之常也，必謹察之。帝曰：六者高下異乎？岐伯曰：象見高下，其應一也，故人亦應之。
　　帝曰：善。其德化政令之動靜損益皆何如？岐伯曰：夫德化政令災變，不能相加也。勝復盛衰，不能相多也。往來小大，不能相過也。用之升降，不能相無也。各從其動而復之耳。
　　帝曰：其病生何如？岐伯曰：德化者氣之祥，政令者氣之章，變易者復之紀，災眚者傷之始，氣相勝者和，不相勝者病，重感於邪則甚也。
　　帝曰：善。所謂精光之論，大聖之業，宣明大道，通於無窮，究於無極也。余聞之，善言天者，必應於人，善言古者，必驗於今，善言氣者，必彰於物，善言應者，同天地之化，善言化言變者，通神明之理，非夫子孰能言至道歟！乃擇良兆而藏之靈室，每旦讀之，命曰《氣交變》，非齋戒不敢發，慎傳也。


\section{五常政大論篇第七十}

　　黃帝問曰：太虛寥廓，五運迴薄，衰盛不同，損益相從，願聞平氣何如而名？何如而紀也？岐伯對曰：昭乎哉問也！木曰敷和，火曰升明，土曰備化，金曰審平，水曰靜順。
　　帝曰：其不及奈何？岐伯曰：木曰委和，火曰伏明，土曰卑監，金曰從革，水曰涸流。帝曰：太過何謂？岐伯曰：木曰發生，火曰赫曦，土曰敦阜，金曰堅成，水曰流衍。
　　帝曰：三氣之紀，願聞其候。岐伯曰：悉乎哉問也！敷和之紀，木德周行，陽舒陰布，五化宣平，其氣端，其性隨，其用曲直，其化生榮，其類草木，其政發散，其候溫和，其令風，其藏肝，肝其畏清，其主目，其谷麻，其果李，其實核，其應春，其蟲毛，其畜犬，其色蒼，其養筋，其病裡急支滿，其味酸，其音角，其物中堅，其數八。
　　升明之紀，正陽而治，德施周普，五化均衡，其氣高，其性速，其用燔灼，其化蕃茂，其類火，其政明曜，其候炎暑，其令熱，其藏心，心其畏寒，其主舌，其穀麥，其果杏，其實絡，其應夏，其蟲羽，其畜馬，其色赤，其養血，其病瞤瘛，其味苦，其音徵，其物脈，其數七。
　　備化之紀，氣協天休，德流四政，五化齊修，其氣平，其性順，其用高下，其化豐滿，其類土，其政安靜，其候溽蒸，其令濕，其藏脾，脾其畏風，其主口，其谷稷，其果棗，其實肉，其應長夏，其蟲裸，其畜牛，其色黃，其養肉，其病否，其味甘，其音宮，其物膚，其數五。
　　審平之紀，收而不爭，殺而無犯，五化宣明，其氣潔，其性剛，其用散落，其化堅斂，其類金，其政勁肅，其候清切，其令燥，其藏肺，肺其畏熱，其主鼻，其穀稻，其果桃，其實殼，其應秋，其蟲介，其畜雞，其色白，其養皮毛，其病咳，其味辛，其音商，其物外堅，其數九。
　　靜順之紀，藏而勿害，治而善下，五化咸整，其氣明，其性下，其用沃衍，其化凝堅，其類水，其政流演，其候凝肅，其令寒，其藏腎，腎其畏濕，其主二陰，其谷豆，其果栗，其實濡，其應冬，其蟲鱗，其畜彘，其色黑，其養骨髓，其病厥，其味咸，其音羽，其物濡，其數六。
　　故生而勿殺，長而勿罰，化而勿制，收而勿害，藏而勿抑，是謂平氣。
　　委和之紀，是謂勝生。生氣不政，化氣乃揚，長氣自平，收令乃早。涼雨時降，風雲並興，草木晚榮，蒼干凋落，物秀而實，膚肉內充。其氣斂，其用聚，其動緛戾拘緩，其發驚駭，其藏肝，其果棗李，其實核殼，其谷稷稻，其味酸辛，其色白蒼，其畜犬雞，其蟲毛介，其主霧露淒滄，其聲角商。其病搖動注恐，從金化也，少角與判商同，上角與正角同，上商與正商同；其病支廢腫瘡瘍，其甘蟲，邪傷肝也，上宮與正宮同。蕭飋肅殺，則炎赫沸騰，眚於三，所謂復也。其主飛蠹蛆雉，乃為雷霆。
　　伏明之紀，是謂勝長。長氣不宣，藏氣反布，收氣自政，化令乃衡，寒清數舉，暑令乃薄。承化物生，生而不長，成實而稚，遇化已老，陽氣屈伏，蟄蟲早藏。其氣鬱，其用暴，其動彰伏變易，其發痛，其藏心，其果栗桃，其實絡濡，其谷豆稻，其味苦咸，其色玄丹，其畜馬彘，其蟲羽鱗，其主冰雪霜寒，其聲徵羽。其病昏惑悲忘，從水化也，少徵與少羽同，上商與正商同，邪傷心也。凝慘凜冽，則暴雨霖霪，眚於九，其主驟注雷霆震驚，沉（蕓去草頭令）淫雨。
　　卑監之紀，是謂減化。化氣不令，生政獨彰，長氣整，雨乃愆，收氣平，風寒並興，草木榮美，秀而不實，成而秕也。其氣散，其用靜定，其動瘍湧分潰癰腫。其發濡滯，其藏脾，其果李栗，其實濡核，其谷豆麻，其味酸甘，其色蒼黃，其畜牛犬，其蟲裸毛，其主飄怒振發，其聲宮角，其病留滿否塞，從木化也，少宮與少角同，上宮與正宮同，上角與正角同，其病飧洩，邪傷脾也。振拉飄揚，則蒼干散落，其眚四維，其主敗折虎狼，清氣乃用，生政乃辱。
　　從革之紀，是謂折收。收氣乃後，生氣乃揚，長化合德，火政乃宣，庶類以蕃。其氣揚，其用躁切，其動鏗禁瞀厥，其發咳喘，其藏肺，其果李杏，其實殼絡，其谷麻麥，其味苦辛，其色白丹，其畜雞羊，其蟲介羽，其主明曜炎爍，其聲商徵，其病嚏咳鼽衄，從火化也，少商與少徵同，上商與正商同，上角與正角同，邪傷肺也。炎光赫烈，則冰雪霜雹，眚於七，其主鱗伏彘鼠，歲氣早至，乃生大寒。
　　涸流之紀，是謂反陽，藏令不舉，化氣乃昌，長氣宣佈，蟄蟲不藏，土潤水泉減，草木條茂，榮秀滿盛。其氣滯，其用滲洩，其動堅止，其發燥槁，其藏腎，其果棗杏，其實濡肉，其谷黍稷，其味甘咸，其色黅玄，甚畜彘牛，其蟲鱗裸，其主埃郁昏翳，其聲羽宮，其病痿厥堅下，從土化也，少羽與少宮同，上宮與正宮同，其病癃閟，邪傷腎也，埃昏驟雨，則振拉摧拔，眚於一，其主毛顯狐貉，變化不藏。
　　故乘危而行，不速而至，暴虐無德，災反及之，微者復微，甚者復甚，氣之常也。
　　發生之紀，是謂啟陳，土疏洩，蒼氣達，陽和布化，陰氣乃隨，生氣淳化，萬物以榮。其化生，其氣美，其政散，其令條舒，其動掉眩巔疾，其德鳴靡啟坼，其變振拉摧拔，其谷麻稻，其畜雞犬，其果李桃，其色青黃白，其味酸甘辛，其象春，其經足厥陰少陽，其藏肝脾，其蟲毛介，其物中堅外堅，其病怒，太角與上商同，上徵則其氣逆，其病吐利。不務其德，則收氣復，秋氣勁切，甚則肅殺，清氣大至，草木凋零，邪乃傷肝。
　　赫曦之紀，是謂蕃茂，陰氣內化，陽氣外榮，炎暑施化，物得以昌。其化長，其氣高，其政動，其令鳴顯，其動炎灼妄擾，其德暄暑郁蒸，其變炎烈沸騰，其穀麥豆，其畜羊彘，其果杏栗，其色赤白玄，其味苦辛咸，其象夏，其經手少陰太陽，手厥陰少陽，其藏心肺，其蟲羽鱗，其物脈濡，其病笑瘧瘡瘍血流狂妄目赤，上羽與正徵同，其收齊，其病痓，上徵而收氣後也。暴烈其政，藏氣乃復，時見凝慘，甚則雨水霜雹切寒，邪傷心也。
　　敦阜之紀，是謂廣化，厚德清靜，順長以盈，至陰內實，物化充成，煙埃朦郁，見於厚土，大雨時行，濕氣乃用，燥政乃辟，其化員，其氣豐，其政靜，其令周備，其動濡積並稸，其德柔潤重淖，其變震驚飄驟崩潰，其谷稷麻，其畜牛犬，其果棗李，其色黅玄蒼，其味甘咸酸，其象長夏，其經足太陰陽明，其藏脾腎，其蟲裸毛，其物肌核，其病腹滿，四支不舉，大風迅至，邪傷脾也。
　　堅成之紀，謂收引，天氣潔，地氣明，陽氣隨，陰治化，燥行其政，物以司成，收氣繁布，化洽不終。其化成，其氣削，其政肅，其令銳切，其動暴折瘍疰，其德霧露蕭飋，其變肅殺凋零，其穀稻黍，其畜雞馬，其果桃杏，其色白青丹，其味辛酸苦，其象秋，其經手太陰陽明，其藏肺肝，其蟲介羽，其物殼絡，其病喘喝，胸憑仰息。上徵與正商同，其生齊，其病咳，政暴變，則名木不營，柔脆焦首，長氣斯救，大火流，炎爍且至，蔓將槁，邪傷肺也。
　　流衍之紀，是謂封藏，寒司物化，天地嚴凝，藏政以布，長令不揚。其化凜，其氣堅，其政謐，其令流注，其動漂洩沃湧，其德凝慘寒雰，其變冰雪霜雹，其谷豆稷，其畜彘牛，其果栗棗，其色黑丹黅，其味咸苦甘，其象冬，其經足少陰太陽，其藏腎心，其蟲鱗裸，其物濡滿，其病脹，上羽而長氣不化也。政過則化氣大舉，而埃昏氣交，大雨時降，邪傷腎也。故曰：不恆其德，則所勝來復，政恆其理，則所勝同化，此之謂也。
　　帝曰：天不足西北，左寒而右涼；地不滿東南，右熱而左溫，其故何也？岐伯曰：陰陽之氣，高下之理，太少之異也。東南方，陽也，陽者其精降於下，故右熱而左溫。西北方，陰也，陰者其精奉於上，故左寒而右涼。是以地有高下，氣有溫涼，高者氣寒，下者氣熱。故適寒涼者脹之，之溫熱者瘡，下之則脹已，汗之則瘡已，此湊理開閉之常，太少之異耳。
　　帝曰：其於壽夭何如？岐伯曰：陰精所奉其人壽，陽精所降其人夭。帝曰：善。其病也，治之奈何？岐伯曰：西北之氣散而寒之，東南之氣收而溫之，所謂同病異治也。故曰：氣寒氣涼，治以寒涼，行水漬之。氣溫氣熱，治以溫熱，強其內守。必同其氣，可使平也，假者反之。
　　帝曰：善。一州之氣生化壽夭不同，其故何也？岐伯曰：高下之理，地勢使然也。崇高則陰氣治之，污下則陽氣治之，陽勝者先天，陰勝者後天，此地理之常，生化之道也。帝曰：其有壽夭乎？岐伯曰：高者其氣壽，下者其氣夭，地之小大異也，小者小異，大者大異。故治病者，必明天道地理，陰陽更勝，氣之先後，人之壽夭，生化之期，乃可以知人之形氣矣。
　　帝曰：善。其歲有不病，而藏氣不應不用者，何也？岐伯曰：天氣制之，氣有所從也。帝曰：願卒聞之。岐伯曰：少陽司天，火氣下臨，肺氣上從，白起金用，草木眚，火見燔焫，革金且耗，大暑以行，咳嚏鼽衄鼻窒，曰瘍，寒熱胕腫。風行於地，塵沙飛揚，心痛胃脘痛，厥逆鬲不通，其主暴速。
　　陽明司天，燥氣下臨，肝氣上從，蒼起木用而立，土乃眚，淒滄數至，木伐草萎，脅痛目赤，掉振鼓慄，筋痿不能久立。暴熱至，土乃暑，陽氣鬱發，小便變，寒熱如瘧，甚則心痛，火行於槁，流水不冰，蟄蟲乃見。
　　太陽司天，寒氣下臨，心氣上從，而火且明，丹起金乃眚，寒清時舉，勝則水冰，火氣高明，心熱煩，嗌干善渴，鼽嚏，喜悲數欠，熱氣妄行，寒乃復，霜不時降，善忘，甚則心痛。土乃潤，水豐衍，寒客至，沉陰化，濕氣變物，水飲內稸，中滿不食，皮（疒帬）肉苛，筋脈不利，甚則胕腫，身後癰。
　　厥陰司天，風氣下臨，脾氣上從，而土且隆，黃起，水乃眚，土用革，體重肌肉萎，食減口爽，風行太虛，雲物搖動，目轉耳鳴。火縱其暴，地乃暑，大熱消爍，赤沃下，蟄蟲數見，流水不冰，其發機速。
　　少陰司天，熱氣下臨，肺氣上從，白起金用，草木眚，喘嘔寒熱，嚏鼽衄鼻窒，大暑流行，甚則瘡瘍燔灼，金爍石流。地乃燥清，淒滄數至，脅痛善太息，肅殺行，草木變。
　　太陰司天，濕氣下臨，腎氣上從，黑起水變，埃冒雲雨，胸中不利，陰痿，氣大衰，而不起不用。當其時，反腰脽痛，動轉不便也，厥逆。地乃藏陰，大寒且至，蟄蟲早附，心下否痛，地裂冰堅，少腹痛，時害於食，乘金則止水增，味乃咸，行水減也。
　　帝曰：歲有胎孕不育，治之不全，何氣使然？岐伯曰：六氣五類，有相勝制也，同者盛之，異者衰之，此天地之道，生化之常也。故厥陰司天，毛蟲靜，羽蟲育，介蟲不成；在泉，毛蟲育，裸蟲耗，羽蟲不育。少陰司天，羽蟲靜，介蟲育，毛蟲不成；在泉，羽蟲育，介蟲耗不育。太陰司天，裸蟲靜，鱗蟲育，羽蟲不成；在泉，裸蟲育，鱗蟲不成。少陽司天，羽蟲靜，毛蟲育，裸蟲不成；在泉，羽蟲育，介蟲耗，毛蟲不育。陽明司天，介蟲靜，羽蟲育，介蟲不成；在泉，介蟲育，毛蟲耗，羽蟲不成。太陽司天，鱗蟲靜，裸蟲育；在泉，鱗蟲耗，裸蟲不育。諸乘所不成之運，則甚也。故氣主有所製，歲立有所生，地氣制己勝，天氣制勝己，天制色，地制形，五類衰盛，各隨其氣之所宜也。故有胎孕不育，治之不全，此氣之常也，所謂中根也。根於外者亦五，故生化之別，有五氣五味五色五類五宜也。帝曰：何謂也？岐伯曰：根於中者，命曰神機，神去則機息。根於外者，命曰氣立，氣止則化絕。故各有制，各有勝，各有生，各有成。故曰：不知年之所加，氣之同異，不足以言生化，此之謂也。
　　帝曰：氣始而生化，氣散而有形，氣布而蕃育，氣終而像變，其致一也。然而五味所資，生化有薄，成熟有多少，終始不同，其故何也？岐伯曰：地氣制之也，非天不生，地不長也。帝曰：願聞其道。岐伯曰：寒熱燥濕，不同其化也。故少陽在泉，寒毒不生，其味辛，其治苦酸，其谷蒼丹。陽明在泉，濕毒不生，其味酸，其氣濕，其治辛苦甘，其谷丹素。太陽在泉，熱毒不生，其味苦，其治淡咸，其谷黅秬。厥陰在泉，清毒不生，其味甘，其治酸苦，其谷蒼赤，其氣專，其味正。少陰在泉，寒毒不生，其味辛，其治辛苦甘，其谷白丹。太陰在泉，燥毒不生，其味咸，其氣熱，其治甘咸，其谷黅秬。化淳則咸守，氣專則辛化而俱治。
　　故曰：補上下者從之，治上下者逆之，以所在寒熱盛衰而調之。故曰：上取下取，內取外取，以求其過。能毒者以厚藥，不勝毒者以薄藥，此之謂也。氣反者，病在上，取之下；病在下，取之上；病在中，傍取之。治熱以寒，溫而行之；治寒以熱，涼而行之；治溫以清，冷而行之；治清以溫，熱而行之。故消之削之，吐之下之，補之寫之，久新同法。
　　帝曰：病在中而不實不堅，且聚且散，奈何？岐伯曰：悉乎哉問也！無積者求其藏，虛則補之，藥以袪之，食以隨之，行水漬之，和其中外，可使畢已。
　　帝曰：有毒無毒，服有約乎？岐伯曰：病有久新，方有大小，有毒無毒，固宜常制矣。大毒治病，十去其六；常毒治病，十去其；，小毒治病，十去其八；無毒治病，十去其九。谷肉果菜，食養盡之，無使過之，傷其正也。不盡，行復如法，必先歲氣，無伐天和，無盛盛，無虛虛，而遺人天殃，無致邪，無失正，絕人長命。帝曰：其久病者，有氣從不康，病去而瘠，奈何？岐伯曰：昭乎哉聖人之問也！化不可代，時不可違。夫經絡以通，血氣以從，復其不足，與眾齊同，養之和之，靜以待時，謹守其氣，無使頃移，其形乃彰，生氣以長，命曰聖王。故《大要》曰：無代化，無違時，必養必和，待其來復，此之謂也。帝曰：善。


\section{六元正紀大論篇第七十一}

　　黃帝問曰：六化六變，勝復淫治，甘苦辛咸酸淡先後，余知之矣。夫五運之化，或從天氣，或逆天氣，或從天氣而逆地氣，或從地氣而逆天氣，或相得，或不相得，余未能明其事。欲通天之紀，從地之理，和其運，調其化，使上下合德，無相奪倫，天地升降，不失其宜，五運宣行，勿乖其政，調之正味，從逆奈何？岐伯稽首再拜對曰：昭乎哉問也。此天地之綱紀，變化之淵源，非聖帝孰能窮其至理歟！臣雖不敏，請陳其道，令終不滅，久而不易。
　　帝曰：願夫子推而次之，從其類序，分其部主，別其宗司，昭其氣數，明其正化，可得聞乎？岐伯曰：先立其年以明其氣，金木水火土運行之數，寒暑燥濕風火臨御之化，則天道可見，民氣可調，陰陽卷舒，近而無惑，數之可數者，請遂言之。
　　帝曰：太陽之政奈何？岐伯曰：辰戌之紀也。太陽太角太陰壬辰壬戌，其運風，其化鳴紊啟拆，其變振拉摧拔，其病眩掉目瞑。
　　太角少徵太宮少商太羽太陽太徵太陰戊辰戊戌同正徵，其運熱，其化暄暑鬱燠，其變炎烈沸騰，其病熱郁。
　　太徵少宮太商少羽少角太陽太宮太陰甲辰歲會甲戌歲會，其運陰埃，其化柔潤重澤，其變震驚飄驟，其病濕下重。
　　太宮少商太羽太角少徵太陽太商太陰庚辰庚戌，其運涼，其化霧露蕭，其變肅殺凋零，其病燥背瞀胸滿。
　　太商少羽少角太徵少宮太陽太羽太陰丙辰天符丙戌天符，其運寒，其化凝慘凓冽，其變冰雪霜雹，其病大寒留於谿谷。
　　太羽太角少徵太宮少商
　　凡此太陽司天之政，氣化運行先天，天氣肅，地氣靜，寒凝太虛，陽氣不令，水土合德，上應辰星鎮星。其谷玄黅，其政肅，其令徐。寒政大舉，澤無陽焰，則火發待時。少陽中治，時雨乃涯，止極雨散，還於太陰，雲朝北極，濕化乃布，澤流萬物，寒敷於上，雷動於下，寒濕之氣，持於氣交。民病寒濕，發肌肉萎，足痿不收，濡寫血熱。初之氣，地氣遷，氣乃大溫，草乃早榮，民乃厲，溫病乃作，身熱頭痛嘔吐，肌腠瘡瘍。二之氣，大涼反至，民乃慘，草乃遇寒，火氣遂抑，民病氣鬱中滿，寒乃始。三之氣，天政布，寒氣行，雨乃降，民病寒，反熱中，癰疽注下，心熱瞀悶，不治者死。四之氣，風濕交爭，風化為雨，乃長乃化乃成，民病大熱少氣，肌肉萎，足痿，注下赤白。五之氣，陽復化，草乃長，乃化乃成，民乃舒。終之氣，地氣正，濕令行，陰凝太虛，埃昬郊野，民乃慘淒，寒風以至，反者孕乃死。故歲宜苦以燥之溫之，必折其郁氣，先資其化源，抑其運氣，扶其不勝，無使暴過而生其疾，食歲谷以全其真，避虛邪以安其正。適氣同異，多少制之，同寒濕者燥熱化，異寒濕者燥濕化，故同者多之，異者少之，用寒遠寒，用涼遠涼，用溫遠溫，用熱遠熱，食宜同法。有假者反常，反是者病，所謂時也。
　　帝曰：善。陽明之政奈何？岐伯曰：卯酉之紀也。陽明少角少陰，清熱勝復同，同正商。丁卯歲會丁酉，其運風清熱。少角太徵少宮太商少羽陽明少徵少陰，寒雨勝復同，同正商。癸卯癸酉，其運熱寒雨。少徵太宮少商太羽太角陽明少宮少陰，風涼勝復同。己卯己酉，其運雨風涼。少宮太商少羽少角太徵陽明少商少陰，熱寒勝復同，同正商。乙卯天符，乙酉歲會，太一天符，其運涼熱寒。少商太羽太角少徵太宮陽明少羽少陰，雨風勝復同，辛卯少宮同。辛酉辛卯其運寒雨風。少羽少角太徵太宮太商
　　凡此陽明司天之政，氣化運行後天，天氣急，地氣明，陽專其令，炎暑大行，物燥以堅，淳風乃治，風燥橫運，流於氣交，多陽少陰，雲趨雨府，濕化乃敷。燥極而澤，其谷白丹，間谷命太者，其耗白甲品羽，金火合德，上應太白熒惑。其政切，其令暴，蟄蟲乃見，流水不冰，民病咳嗌塞，寒熱發，暴振凓癃閟，清先而勁，毛蟲乃死，熱後而暴，介蟲乃殃，其發躁，勝復之作，擾而大亂，清熱之氣，持於氣交。初之氣，地氣遷，陰始凝，氣始肅，水乃冰，寒雨化。其病中熱脹面目浮腫，善眠，鼽衄，嚏欠，嘔，小便黃赤，甚則淋。二之氣，陽乃布，民乃舒，物乃生榮。厲大至，民善暴死。三之氣，天政布，涼乃行，燥熱交合，燥極而澤，民病寒熱。四之氣，寒雨降，病暴僕，振慄譫妄，少氣，嗌干引飲，及為心痛癰腫瘡瘍瘧寒之疾，骨痿血便。五之氣，春令反行，草乃生榮，民氣和。終之氣，陽氣布，候反溫，蟄蟲來見，流水不冰，民乃康平，其病溫。故食歲谷以安其氣，食間谷以去其邪，歲宜以咸以苦以辛，汗之、清之、散之，安其運氣，無使受邪，折其郁氣，資其化源。以寒熱輕重少多其制，同熱者多天化，同清者多地化，用涼遠涼，用熱遠熱，用寒遠寒，用溫遠溫，食宜同法。有假者反之，此其道也。反是者，亂天地之經，擾陰陽之紀也。
　　帝曰：善。少陽之政奈何？岐伯曰：寅申之紀也。少陽太角厥陰壬寅壬申，其運風鼓，其化鳴紊啟坼，其變振拉摧拔，其病掉眩，支脅，驚駭。太角少徵太宮少商太羽少陽太徵厥陰戊寅天符戊申天符，其運暑，其化暄囂鬱燠，其變炎烈沸騰，其病上熱郁，血溢血洩心痛。太徵少宮太商少羽少角少陽太商厥陰甲寅甲申，其運陰雨，其化柔潤重澤，其變震驚飄驟，其病體重，胕腫痞飲。太宮少商太羽太角少徵少陽太商厥陰庚寅庚申同正商，其運涼，其化霧露清切，其變肅殺凋零，其病肩背胸中。太商少羽少角太徵少宮少陽太羽厥陰丙寅丙申，其運寒肅，其化凝慘凓冽，其變冰雪霜雹，其病寒浮腫。太羽太角少徵太宮少商.
　　凡此少陽司天之政，氣化運行先天，天氣正，地氣擾，風乃暴舉，木偃沙飛，炎火乃流，陰行陽化，雨乃時應，火木同德，上應熒惑歲星。其谷丹蒼，其政嚴，其令擾。故風熱參布，雲物沸騰，太陰橫流，寒乃時至，涼雨並起。民病寒中，外發瘡瘍，內為洩滿。故聖人遇之，和而不爭。往復之作，民病寒熱瘧洩，聾瞑嘔吐，上怫腫色變。初之氣，地氣遷，風勝乃搖，寒乃去，候乃大溫，草木早榮。寒來不殺，溫病乃起，其病氣怫於上，血溢目赤，咳逆頭痛，血崩脅滿，膚腠中瘡。二之氣，火反郁，白埃四起，雲趨雨府，風不勝濕，雨乃零，民乃康。其病熱鬱於上，咳逆嘔吐，瘡發於中，胸嗌不利，頭痛身熱，昬憒膿瘡。三之氣，天政布，炎暑至，少陽臨上，雨乃涯。民病熱中，聾瞑血溢，膿瘡咳嘔，鼽衄渴嚏欠，喉痹目赤，善暴死。四之氣，涼乃至，炎暑間化，白露降，民氣和平，其病滿身重。五之氣，陽乃去，寒乃來，雨乃降，氣門乃閉，剛木早凋，民避寒邪，君子周密。終之氣，地氣正，風乃至，萬物反生，霿霧以行。其病關閉不禁，心痛，陽氣不藏而咳。抑其運氣，贊所不勝，必折其郁氣，先取化源，暴過不生，苛疾不起。故歲宜咸辛宜酸，滲之洩之，漬之發之，觀氣寒溫以調其過，同風熱者多寒化，異風熱者少寒化，用熱遠熱，用溫遠溫，用寒遠寒，用涼遠涼，食宜同法，此其道也。有假者反之，反是者，病之階也。
　　帝曰：善。太陰之政奈何？岐伯曰：丑未之紀也。太陰少角太陽，清熱勝復同，同正宮，丁丑丁未，其運風清熱。少角太徵少宮太商少羽太陰少徵太陽，寒雨勝復同，癸丑癸未，其運熱寒雨。少徵太宮少商太羽太角太陰少宮太陽，風清勝復同，同正宮，己丑太一天符，己未太一天符，其運雨風清。少宮太商少羽少角太徵太陰少商太陽，熱寒勝復同，乙丑乙未，其運涼熱寒。少商太羽太角少徵太宮太陰少羽太陽，雨風勝復同，同正宮。辛丑辛未，其運寒雨風。少羽少角太徵少宮太商凡此太陰司天之政，氣化運行後天，陰專其政，陽氣退辟，大風時起，天氣下降，地氣上騰，原野昏霿，白埃四起，雲奔南極，寒雨數至，物成於差夏。民病寒濕，腹滿，身（月真）憤，胕腫，痞逆寒厥拘急。濕寒合德，黃黑埃昏，流行氣交，上應鎮星辰星。其政肅，其令寂，其谷黅玄。故陰凝於上，寒積於下，寒水勝火，則為冰雹，陽光不治，殺氣乃行。故有餘宜高，不及宜下，有餘宜晚，不及宜早，土之利，氣之化也，民氣亦從之，間谷命其太也。初之氣，地氣遷，寒乃去，春氣正，風乃來，生布萬物以榮，民氣條舒，風濕相薄，雨乃後。民病血溢，筋絡拘強，關節不利，身重筋痿。二之氣，大火正，物承化，民乃和，其病溫厲大行，遠近咸若，濕蒸相薄，雨乃時降。三之氣，天政布，濕氣降，地氣騰，雨乃時降，寒乃隨之。感於寒濕，則民病身重胕腫，胸腹滿。四之氣，畏火臨，溽蒸化，地氣騰，天氣否隔，寒風曉暮，蒸熱相薄，草木凝煙，濕化不流，則白露陰布，以成秋令。民病腠理熱，血暴溢瘧，心腹滿熱，臚脹，甚則胕腫。五之氣，慘令已行，寒露下，霜乃早降，草木黃落，寒氣及體，君子周密，民病皮腠。終之氣，寒大舉，濕大化，霜乃積，陰乃凝，水堅冰，陽光不治。感於寒則病人關節禁固，腰脽痛，寒濕推於氣交而為疾也。必折其郁氣，而取化源，益其歲氣，無使邪勝，食歲谷以全其真，食間谷以保其精。故歲宜以苦燥之溫之，甚者發之洩之。不發不洩，則濕氣外溢，肉潰皮拆而水血交流。必贊其陽火，令御甚寒，從氣異同，少多其判也，同寒者以熱化，同濕者以燥化，異者少之，同者多之，用涼遠涼，用寒遠寒，用溫遠溫，用熱遠熱，食宜同法。假者反之，此其道也，反是者病也。
　　帝曰：善，少陰之政奈何？岐伯曰：子午之紀也。少陰太角陽明壬子壬午，其運風鼓，其化鳴紊啟折，其變振拉摧拔，其病支滿。太角少徵太宮少商太羽少陰太徵陽明戊子天符戊午太一天符，其運炎暑，其化暄曜鬱燠，其變炎烈沸騰，其病上熱血溢。太徵少宮太商少羽少角少陰太宮陽明甲子甲午，其運陰雨，其化柔潤時雨，其變震驚飄驟，其病中滿身重。太宮少商太羽太角少徵少陰太商陽明庚子庚午同正商。其運涼勁，其化霧露蕭飋，其變肅殺凋零，其病下清。太商少羽少角太徵少宮少陰太羽陽明丙子歲會丙午，其運寒，其化凝慘凓冽，其變冰雪霜雹，其病寒下。太羽太角少徵太宮少商。
　　凡此少陰司天之政，氣化運行先天，地氣肅，天氣明，寒交暑，熱加燥，雲馳雨府，濕化乃行，時雨乃降，金火合德，上應熒惑太白。其政明，其令切，其谷丹白。水火寒熱持於氣交而為病始也。熱病生於上，清病生於下，寒熱凌犯而爭於中，民病咳喘，血溢血洩，鼽嚏，目赤，眥瘍，寒厥入胃，心痛，腰痛，腹大，嗌干腫上。初之氣，地氣遷，燥將去，寒乃始，蟄復藏，水乃冰，霜復降，風乃至，陽氣鬱，民反周密，關節禁固，腰脽痛，炎暑將起，中外瘡瘍。二之氣，陽氣布，風乃行，春氣以正，萬物應榮，寒氣時至，民乃和，其病淋，目瞑目赤，氣鬱於上而熱。三之氣，天政布，大火行，庶類蕃鮮，寒氣時至。民病氣厥心痛，寒熱更作，咳喘目赤。四之氣，溽暑至，大雨時行，寒熱互至。民病寒熱，嗌干，黃癉，鼽衄，飲發。五之氣，畏火臨，暑反至，陽乃化，萬物乃生乃長榮，民乃康，其病溫。終之氣，燥令行，余火內格，腫於上，咳喘，甚則血溢。寒氣數舉，則霿霧翳，病生皮腠，內舍於脅，下連少腹而作寒中，地將易也。必抑其運氣，資其歲勝，折其郁發，先取化源，無使暴過而生其病也。食歲谷以全真氣，食間谷以辟虛邪。歲宜咸以之，而調其上，甚則以苦發之，以酸收之，而安其下，甚則以苦洩之。適氣同異而多少之，同天氣者以寒清化，同地氣者以溫熱化，用熱遠熱，用涼遠涼，用溫遠溫，用寒遠寒，食宜同法。有假則反，此其道也，反是者病作矣。
　　帝曰：善。厥陰之政奈何？岐伯曰：巳亥之紀也。厥陰少角少陽，清熱勝復同，同正角。丁巳天符，丁亥天符，其運風清熱。少角太徵少宮太商少羽厥陰少徵少陽，寒雨勝復同，癸巳癸亥，其運熱寒雨。少徵太宮少商太羽太角厥陰少宮少陽，風清勝復同，同正角。己巳己亥，其運雨風清。少宮太商少羽少角太徵厥陰少商少陽，寒熱勝復同，同正角。乙巳乙亥，其運涼熱寒。少商太羽太角少徵太宮厥陰少羽少陽，雨風勝復同，辛巳辛亥，其運寒雨風。少羽少角太徵少宮太商
　　凡此厥陰司天之政，氣化運行後天，諸同正歲，氣化運行同天，天氣擾，地氣正，風生高遠，炎熱從之，雲趨雨府，濕化乃行，風火同德，上應歲星熒惑。其政撓，其令速，其谷蒼丹，間谷言太者，其耗文角品羽。風燥火熱，勝復更作，蟄蟲來見，流水不冰，熱病行於下，風病行於上，風燥勝復形於中。初之氣，寒始肅，殺氣方至，民病寒於右之下。二之氣，寒不去，華雪水冰，殺氣施化，霜乃降，名草上焦，寒雨數至，陽復化，民病熱於中。三之氣，天政布，風乃時舉，民病泣出耳鳴掉眩。四之氣，溽暑濕熱相薄，爭於左之上，民病黃疸而為胕腫。五之氣，燥濕更勝，沉陰乃布，寒氣及體，風雨乃行。終之氣，畏火司令，陽乃大化，蟄蟲出見，流水不冰，地氣大發，草乃生，人乃舒，其病溫厲，必折其郁氣，資其化源，贊其運氣，無使邪勝，歲宜以辛調上，以咸調下，畏火之氣，無妄犯之，用溫遠溫，用熱遠熱，用涼遠涼，用寒遠寒，食宜同法。有假反常，此之道也，反是者病。
　　帝曰：善。夫子言可謂悉矣，然何以明其應乎？岐伯曰：昭乎哉問也！夫六氣者，行有次，止有位，故常以正月朔日平旦視之，睹其位而知其所在矣。運有餘，其至先，運不及，其至後，此天之道，氣之常也。運非有餘非不足，是謂正歲，其至當其時也。帝曰：勝復之氣，其常在也，災眚時至，候也奈何？岐伯曰：非氣化者，是謂災也。
　　帝曰：天地之數，終始奈何？岐伯曰：悉乎哉問也！是明道也。數之始，起於上而終於下，歲半之前，天氣主之，歲半之後，地氣主之，上下交互，氣交主之，歲紀畢矣。故曰位明，氣月可知乎，所謂氣也。帝曰：余司其事，則而行之，不合其數，何也？岐伯曰：氣用有多少，化洽有盛衰，衰盛多少，同其化也。帝曰：願聞同化何如？岐伯曰：風溫春化同，熱曛昏火夏化同，勝與復同，燥清煙露秋化同，雲雨昏暝埃長夏化同，寒氣霜雪冰冬化同，此天地五運六氣之化，更用盛衰之常也。
　　帝曰：五運行同天化者，命曰天符，余知之矣。願聞同地化者何謂也？岐伯曰：太過而同天化者三，不及而同天化者亦三，太過而同地化者三，不及而同地化者亦三，此凡二十四歲也。帝曰：願聞其所謂也。岐伯曰：甲辰甲戌太宮下加太陰，壬寅壬申太角下加厥陰，庚子庚午太商下加陽明，如是者三。癸巳癸亥少徵下加少陽，辛丑辛未少羽下加太陽，癸卯癸酉少徵下加少陰，如是者三。戊子戊午太徵上臨少陰，戊寅戊申太徵上臨少陽，丙辰丙戌太羽上臨太陽，如是者三。丁巳丁亥少角上臨厥陰，乙卯乙酉少商上臨陽明，己丑己未少宮上臨太陰，如是者三。除此二十四歲，則不加不臨也。帝曰：加者何謂？岐伯曰：太過而加同天符，不及而加同歲會也。帝曰：臨者何謂？岐伯曰：太過不及，皆曰天符，而變行有多少，病形有微甚，生死有早晏耳。
　　帝曰：夫子言用寒遠寒，用熱遠熱，余未知其然也，願聞何謂遠？岐伯曰：熱無犯熱，寒無犯寒，從者和，逆者病，不可不敬畏而遠之，所謂時與六位也。帝曰：溫涼何如？岐伯曰：司氣以熱，用熱無犯，司氣以寒，用寒無犯，司氣以涼，用涼無犯，司氣以溫，用溫無犯，間氣同其主無犯，異其主則小犯之，是謂四畏，必謹察之。帝曰：善。其犯者何如？岐伯曰：天氣反時，則可依時，及勝其主則可犯，以平為期，而不可過，是謂邪氣反勝者。故曰：無失天信，無逆氣宜，無翼其勝，無贊其復，是謂至治。
　　帝曰：善。五運氣行主歲之紀，其有常數乎？岐伯曰：臣請次之。甲子甲午歲，上少陰火，中太宮土運，下陽明金，熱化二，雨化五，燥化四，所謂正化日也。其化上咸寒，中苦熱，下酸熱，所謂藥食宜也。
　　乙丑乙未歲，上太陰土，中少商金運，下太陽水，熱化寒化勝復同，所謂邪氣化日也。災七宮。濕化五，清化四，寒化六，所謂正化日也。其化上苦熱，中酸和，下甘熱，所謂藥食宜也。
　　丙寅丙申歲，上少陽相火，中太羽水運，下厥陰木。火化二，寒化六，風化三，所謂正化日也。其化上咸寒，中咸溫下辛溫，所謂藥食宜也。
　　丁卯丁酉歲，上陽明金，中少角木運，下少陰火，清化熱化勝復同，所謂邪氣化日也。災三宮。燥化九，風化三，熱化七，所謂正化日也。其化上苦小溫，中辛和，下咸寒，所謂藥食宜也。
　　戊辰戊戌歲，上太陽水，中太徵火運，下太陰土。寒化六，熱化七，濕化五，所謂正化日也。其化上苦溫，中甘和，下甘溫，所謂藥食宜也。
　　己巳己亥歲，上厥陰木，中少宮土運，下少陽相火，風化清化勝復同，所謂邪氣化日也。災五宮。風化三，濕化五，火化七，所謂正化日也。其化上辛涼，中甘和，下咸寒，所謂藥食宜也。
　　庚午庚子歲，上少陰火，中太商金運，下陽明金，熱化七，清化九，燥化九，所謂正化日也。其化上咸寒，中辛溫，下酸溫，所謂藥食宜也。
　　辛未辛丑歲，上太陰土，中少羽水運，下太陽水，雨化風化勝復同，所謂邪氣化日也。災一宮。雨化五，寒化一，所謂正化日也。其化上苦熱，中苦和，下苦熱，所謂藥食宜也。
　　壬申壬寅歲，上少陽相火，中太角木運，下厥陰木，火化二，風化八，所謂正化日也。其化土咸寒，中酸和，下辛涼，所謂藥食宜也。
　　癸酉癸卯歲，上陽明金，中少徵火運，下少陰火，寒化雨化勝復同，所謂邪氣化日也。災九宮。燥化九，熱化二，所謂正化日也。其化上苦小溫，中咸溫，下咸寒，所謂藥食宜也。
　　甲戌甲辰歲，上太陽水，中太宮土運，下太陰土，寒化六，濕化五，正化日也。其化上苦熱，中苦溫，下苦溫，藥食宜也。
　　乙亥乙巳歲，上厥陰木，中少商金運，下少陽相火，熱化寒化勝復同，邪氣化日也。災七宮。風化八，清化四，火化二，正化度也。其化上辛涼，中酸和，下咸寒，藥食宜也。
　　丙子丙午歲，上少陰火，中太羽水運，下陽明金，熱化二，寒化六，清化四，正化度也。其化上咸寒，中咸熱，下酸溫，藥食宜也。
　　丁丑丁未歲，上太陰土，中少角木運，下太陽水，清化熱化勝復同，邪氣化度也。災三宮。雨化五，風化三，寒化一，正化度也。其化上苦溫，中辛溫，下甘熱，藥食宜也。
　　戊寅戊申歲，上少陽相火，中太徵火運，下厥陰木，火化七，風化三，正化度也。其化上咸寒，中甘和，下辛涼，藥食宜也。
　　己卯己酉歲，上陽明金，中少宮土運，下少陰火，風化清化勝復同，邪氣化度也。災五宮。清化九，雨化五，熱化七，正化度也，其化上苦小溫，中甘和，下咸寒，藥食宜也。
　　庚辰庚戌歲，上太陽水，中太商金運，下太陰土。寒化一，清化九，雨化五，正化度也。其化上苦熱，中辛溫，下甘熱，藥食宜也。
　　辛巳辛亥歲，上厥陰木，中少羽水運，下少陽相火，雨化風化勝復同，邪氣化度也。災一宮。風化三，寒化一，火化七，正化度也。其化上辛涼，中苦和，下咸寒，藥食宜也。
　　壬午壬子歲，上少陰火，中太角木運，下陽明金。熱化二，風化八，清化四，正化度也。其化上咸寒，中酸涼，下酸溫，藥食宜也。
　　癸未癸丑歲，上太陰土，中少徵火運，下太陽水，寒化雨化勝復同，邪氣化度也。災九宮。雨化五，火化二，寒化一，正化度也。其化上苦溫，中咸溫，下甘熱，藥食宜也。
　　甲申甲寅歲，上少陽相火，中太宮土運，下厥陰木。火化二，雨化五，風化八，正化度也。其化上咸寒，中咸和，下辛涼，藥食宜也。
　　乙酉乙卯歲，上陽明金，中少商金運，下少陰火，熱化寒化勝復同，邪氣化度也。災七宮。燥化四，清化四，熱化二，正化度也。其化上苦小溫，中苦和，下咸寒，藥食宜也。
　　丙戌丙辰歲，上太陽水，中太羽水運，下太陰土。寒化六，雨化五，正化度也。其化上苦熱，中咸溫，下甘熱，藥食宜也。
　　丁亥丁巳歲，上厥陰木，中少角木運，下少陽相火，清化熱化勝復同，邪氣化度也。災三宮。風化三，火化七，正化度也。其化上辛涼，中辛和，下咸寒，藥食宜也。
　　戊子戊午歲，上少陰火，中太徵火運，下陽明金。熱化七，清化九，正化度也。其化上咸寒，中甘寒，下酸溫，藥食宜也。
　　己丑己未歲，上太陰土，中少宮土運，下太陽水，風化清化勝復同，邪氣化度也。災五宮。雨化五，寒化一，正化度也。其化上苦熱，中甘和，下甘熱，藥食宜也。
　　庚寅庚申歲，上少陽相火，中太商金運，下厥陰木。火化七，清化九，風化三，正化度也。其化上咸寒，中辛溫，下辛涼，藥食宜也。
　　辛卯辛酉歲，上陽明金，中少羽水運，下少陰火，雨化風化勝復同，邪氣化度也。災一宮。清化九，寒化一，熱化七，正化度也。其化上苦小溫，中苦和，下咸寒，藥食宜也。
　　壬辰壬戌歲，上太陽水，中太角木運，下太陰土。寒化六，風化八，雨化五，正化度也。其化上苦溫，中酸和，下甘溫，藥食宜也。
　　癸巳癸亥歲，上厥陰木，中少徵火運，下少陽相火，寒化雨化勝復同，邪氣化度也。災九宮。風化八，火化二，正化度也。其化上辛涼，中咸和，下咸寒，藥食宜也。
　　凡此定期之紀，勝復正化，皆有常數，不可不察。故知其要者一言而終，不知其要，流散無窮，此之謂也。
　　帝曰：善。五運之氣，亦復歲乎？岐伯曰：郁極乃發，待時而作者也。帝曰：請問其所謂也？岐伯曰：五常之氣，太過不及，其發異也。帝曰：願卒聞之。岐伯曰：太過者暴，不及者徐，暴者為病甚，徐者為病持。帝曰：太過不及，其數何如？岐伯曰：太過者其數成，不及者其數生，土常以生也。
　　帝曰：其發也何如？岐伯曰：土郁之發，岩谷震驚，雷殷氣交，埃昏黃黑，化為白氣，飄驟高深，擊石飛空，洪水乃從，川流漫衍，田牧土駒。化氣乃敷，善為時雨，始生始長，始化始成。故民病心腹脹，腸鳴而為數後，甚則心痛脅（月真），嘔吐霍亂，飲發注下，胕腫身重。雲奔雨府，霞擁朝陽，山澤埃昏。其乃發也，以其四氣。雲橫天山，浮游生滅，怫之先兆。
　　金郁之發，天潔地明，風清氣切，大涼乃舉，草樹浮煙，燥氣以行，霿霧數起，殺氣來至，草木蒼干，金乃有聲。故民病咳逆，心脅滿，引少腹善暴痛，不可反側，嗌乾麵塵色惡。山澤焦枯，土凝霜鹵，怫乃發也，其氣五。夜零白露，林莽聲淒，怫之兆也。
　　水郁之發，陽氣乃辟，陰氣暴舉，大寒乃至，川澤嚴凝，寒雰結為霜雪，甚則黃黑昏翳，流行氣交，乃為霜殺，水乃見祥。故民病寒客心痛，腰脽痛，大關節不利，屈伸不便，善厥逆，痞堅腹滿。陽光不治，空積沉陰，白埃昏暝，而乃發也，其氣二火前後。太虛深玄，氣猶麻散，微見而隱，色黑微黃，怫之先兆也。
　　木郁之發，太虛埃昏，雲物以擾，大風乃至，屋發折木，木有變。故民病胃脘當心而痛，上支兩脅，鬲咽不通，食飲不下，甚則耳鳴眩轉，目不識人，善暴僵仆。太虛蒼埃，天山一色，或氣濁色，黃黑郁若，橫雲不起，雨而乃發也，其氣無常。長川草偃，柔葉呈陰，松吟高山，虎嘯岩岫，怫之先兆也。
　　火郁之發，太虛腫翳，大明不彰，炎火行，大暑至，山澤燔燎，材木流津，廣廈騰煙，土浮霜鹵，止水乃減，蔓草焦黃，風行惑言，濕化乃後。故民病少氣，瘡瘍癰腫，脅腹胸背，面首四支（月真）憤，臚脹，瘍痱，嘔逆，瘛瘲骨痛，節乃有動，注下溫瘧，腹中暴痛，血溢流注，精液乃少，目赤心熱，甚則瞀悶懊憹，善暴死。刻終大溫，汗濡玄府，其乃發也，其氣四。動復則靜，陽極反陰，濕令乃化乃成。華髮水凝，山川冰雪，焰陽午澤，怫之先兆也。有怫之應而後報也，皆觀其極而乃發也，木發無時，水隨火也。謹候其時，病可與期，失時反歲，五氣不行，生化收藏，政無恆也。
　　帝曰：水發而雹雪，土發而飄驟，木發而毀折，金髮而清明，火發而曛昧，何氣使然？岐伯曰：氣有多少，發有微甚，微者當其氣，甚者兼其下，徵其下氣而見可知也。
　　帝曰：善。五氣之發，不當位者何也？岐伯曰：命其差。帝曰：差有數乎？岐伯曰：後皆三十度而有奇也。
　　帝曰：氣至而先後者何？岐伯曰：運太過則其至先。運不及則其至後，此候之常也。帝曰：當時而至者何也？岐伯曰：非太過，非不及，則至當時，非是者眚也。
　　帝曰：善。氣有非時而化者何也？岐伯曰：太過者當其時，不及者歸其己勝也。
　　帝曰：四時之氣，至有早晏高下左右，其候何如？岐伯曰：行有逆順，至有遲速，故太過者化先天，不及者化後天。
　　帝曰：願聞其行何謂也？岐伯曰：春氣西行，夏氣北行，秋氣東行，冬氣南行。故春氣始於下，秋氣始於上，夏氣始於中，冬氣始於標，春氣始於左，秋氣始於右，冬氣始於後，夏氣始於前，此四時正化之常。故至高之地，冬氣常在，至下之地，春氣常在。必謹察之。帝曰：善。
　　黃帝問曰：五運六氣之應見，六化之正，六變之紀，何如？岐伯對曰：夫六氣正紀，有化有變，有勝有復，有用有病，不同其候，帝欲何乎？帝曰：願盡聞之。岐伯曰：請遂言之。夫氣之所至也，厥陰所至為和平，少陰所至為暄，太陰所至為埃溽，少陽所至為炎暑，陽明所至為清勁，太陽所至為寒雰，時化之常也。
　　厥陰所至為風府，為璺啟；少陰所至為火府，為舒榮；太陰所至為雨府，為員盈；少陽所至為熱府，為行出；陽明所至為司殺府，為庚蒼；太陽所至為寒府，為歸藏；司化之常也。
　　厥陰所至為生，為風搖；少陰所至為榮，為形見；太陰所至為化，為雲雨；少陽所至為長，為蕃鮮；陽明所至為收，為霧露；太陽所至為藏，為周密；氣化之常也。
　　厥陰所至為風生，終為肅；少陰所至為熱生，中為寒；太陰所至為濕生，終為注雨；少陽所至為火生，終為蒸溽；陽明所至為燥生，終為涼；太陽所至為寒生，中為溫；德化之常也。
　　厥陰所至為毛化，少陰所至為羽化，太陰所至為裸化，少陽所至羽化，陽明所至為介化，太陽所至為鱗化，德化之常也。
　　厥陰所至為生化，少陰所至為榮化，太陰所至為濡化，少陽所至為茂化，陽明所至為堅化，太陽所至為藏化，布政之常也。
　　厥陰所至為飄怒大涼，少陰所至為大暄寒，太陰所至為雷霆驟雨烈風，少陽所至為飄風燔燎霜凝，陽明所至為散落溫，太陽所至為寒雪冰雹白埃，氣變之常也。
　　厥陰所至為撓動，為迎隨；少陰所至為高明，焰為曛；太陰所至為沉陰，為白埃，為晦暝；少陽所至為光顯，為彤雲，為曛；陽明所至為煙埃，為霜，為勁切，為淒鳴；太陽所至為剛固，為堅芒，為立；令行之常也。
　　厥陰所至為裡急；少陰所至為瘍胗身熱；太陰所至為積飲否隔；少陽所至為嚏嘔，為瘡瘍；陽明所至為浮虛；太陽所至為屈伸不利；病之常也。
　　厥陰所至為支痛；少陰所至為驚惑，惡寒，戰慄，譫妄；太陰所至為稸滿，少陽所至為驚躁，瞀昧，暴病；陽明所至為鼽，尻陰膝髀腨（骨行）足病；太陽所至為腰痛；病之常也。
　　厥陰所至為緛戾；少陰所至為悲妄衄衊；太陰所至為中滿霍亂吐下；少陽所至為喉痹，耳鳴嘔湧；陽明所至皴揭；太陽所至為寢汗，痙；病之常也。
　　厥陰所至為脅痛嘔洩，少陰所至為語笑，太陰所至為重胕腫，少陽所至為暴注、瞤瘛、暴死，陽明所至為鼽嚏，太陽所至為流洩禁止，病之常也。
　　凡此十二變者，報德以德，報化以化，報政以政，報令以令，氣高則高，氣下則下，氣後則後，氣前則前，氣中則中，氣外則外，位之常也。故風勝則動，熱勝則腫，燥勝則干，寒勝則浮，濕勝則濡洩，甚則水閉胕腫，隨氣所在，以言其變耳。
　　帝曰：願聞其用也。岐伯曰：夫六氣之用，各歸不勝而為化。故太陰雨化，施於太陽；太陽寒化，施於少陰；少陰熱化，施於陽明；陽明燥化，施於厥陰；厥陰風化，施於太陰。各命其所在以徵之也。帝曰：自得其位何如？岐伯曰：自得其位，常化也。帝曰：願聞所在也。岐伯曰：命其位而方月可知也。
　　帝曰：六位之氣盈虛何如？岐伯曰：太少異也，太者之至徐而常，少者暴而亡。帝曰：天地之氣盈虛何如？岐伯曰：天氣不足，地氣隨之，地氣不足，天氣從之，運居其中而常先也。惡所不勝，歸所同和，隨運歸從而生其病也。故上勝則天氣降而下，下勝則地氣遷而上，多少而差其分，微者小差，甚者大差，甚則位易氣交易，則大變生而病作矣。《大要》曰：甚紀五分，微紀七分，其差可見，此之謂也。
　　帝曰：善。論言熱無犯熱，寒無犯寒。余欲不遠熱，不遠熱奈何？岐伯曰：悉乎哉問也！發表不遠熱，攻裡不遠寒。帝曰：不發不攻而犯寒犯熱，何如？岐伯曰：寒熱內賊，其病益甚。帝曰：願聞無病者何如？岐伯曰：無者生之，有者甚之。帝曰：生者何如？岐伯曰：不遠熱則熱至，不遠寒則寒至。寒至則堅否腹滿，痛急下利之病生矣。熱至則身熱，吐下霍亂，癰疽瘡瘍，瞀郁注下，瞤瘛腫脹，嘔，鼽衄頭痛，骨節變，肉痛，血溢血洩，淋閟之病生矣。帝曰：治之奈何？岐伯曰：時必順之，犯者治以勝也。
　　黃帝問曰：婦人重身，毒之何如？岐伯曰：有故無殞，亦無殞也。帝曰：願聞其故何謂也？岐伯曰：大積大聚，其可犯也，衰其大半而止，過者死。
　　帝曰：善。郁之甚者治之奈何？岐伯曰：木郁達之，火郁發之，土郁奪之，金郁洩之，水郁折之，然調其氣，過者折之，以其畏也，所謂寫之。帝曰：假者何如？岐伯曰：有假其氣，則無禁也。所謂主氣不足，客氣勝也。帝曰：至哉聖人之道！天地大化運行之節，臨御之紀，陰陽之政，寒暑之令，非夫子孰能通之！請藏之靈蘭之室，署曰《六元正紀》，非齋戒不敢示，慎傳也。


刺法論七十二（亡）

本病論七十三（亡）

\section{至真要大論篇第七十四}

　　黃帝問曰：五氣交合，盈虛更作，余知之矣。六氣分治，司天地者，其至何如？岐伯再拜對曰：明乎哉問也！天地之大紀，人神之通應也。帝曰：願聞上合昭昭，下合冥冥奈何？岐伯曰：此道之所主，工之所疑也。
　　帝曰：願聞其道也。岐伯曰：厥陰司天，其化以風；少陰司天，其化以熱；太陰司天，其化以濕；少陽司天，其化以火；陽明司天，其化以燥；陽司天，其化以寒。以所臨藏位，命其病者也。
　　帝曰：地化奈何？岐伯曰：司天同候，間氣皆然。帝曰：間氣何謂？岐伯曰：司左右者，是謂間氣也。帝曰：何以異之？岐伯曰：主歲者紀歲，間氣者紀步也。帝曰：善。歲主奈何？岐伯曰：厥陰司天為風化，在泉為酸化，司氣為蒼化，間氣為動化。少陰司天為熱化，在泉為苦化，不司氣化，居氣為灼化。太陰司天為濕化，在泉為甘化，司氣為黅化，間氣為柔化。少陽司天為火化，在泉苦化，司氣為丹化，間氣為明化。陽明司天為燥化，在泉為辛化，司氣為素化，間氣為清化。太陽司天為寒化，在泉為咸化，司氣為玄化，間氣為藏化。故治病者，必明六化分治，五味五色所生，五藏所宜，乃可以言盈虛病生之緒也。
　　帝曰：厥陰在泉而酸化先，余知之矣。風化之行也，何如？岐伯曰：風行於地，所謂本也，餘氣同法。本乎天者，天之氣也，本乎地者，地之氣也，天地合氣，六節分而萬物化生矣。故曰：謹候氣宜，無失病機，此之謂也。
　　帝曰：其主病何如？岐伯曰：司歲備物，則無遺主矣。帝曰：先歲物何也？岐伯曰：天地之專精也。帝曰：司氣者何如？岐伯曰：司氣者主歲同，然有餘不足也。帝曰：非司歲物何謂也？岐伯曰：散也，故質同而異等也，氣味有薄厚，性用有躁靜，治保有多少，力化有淺深，此之謂也。
　　帝曰：歲主藏害何謂？岐伯曰：以所不勝命之，則其要也。帝曰：治之奈何？岐伯曰：上淫於下，所勝平之，外淫於內，所勝治之。帝曰：善。平氣何如？岐伯曰：謹察陰陽所在而調之，以平為期，正者正治，反者反治。
　　帝曰：夫子言察陰陽所在而調之，論言人迎與寸口相應，若引繩小大齊等，命曰平，陰之所在寸口何如？岐伯曰：視歲南北，可知之矣。帝曰：願卒聞之。岐伯曰：北政之歲，少陰在泉，則寸口不應；厥陰在泉，則右不應；太陰在泉，則左不應。南政之歲，少陰司天，則寸口不應；厥陰司天，則右不應；太陰司天，則左不應。諸不應者，反其診則見矣。帝曰：尺候何如？岐伯曰：北政之歲，三陰在下，則寸不應；三陰在上，則尺不應。南政之歲，三陰在天，則寸不應；三陰在泉，則尺不應，左右同。故曰：知其要者，一言而終，不知其要，流散無窮，此之謂也。
　　帝曰：善。天地之氣，內淫而病何如？岐伯曰：歲厥陰在泉，風淫所勝，則地氣不明，平野昧，草乃早秀。民病灑灑振寒，善伸數欠，心痛支滿，兩脅裡急，飲食不下，鬲咽不通，食則嘔，腹脹善噫，得後與氣，則快然如衰，身體皆重。
　　歲少陰在泉，熱淫所勝，則焰浮川澤，陰處反明。民病腹中常鳴，氣上衝胸，喘不能久立，寒熱皮膚痛，目瞑齒痛（出頁）腫，惡寒發熱如瘧，少腹中痛，腹大，蟄蟲不藏。
　　歲太陰在泉，草乃早榮，濕淫所勝，則埃昏岩谷，黃反見黑，至陰之交。民病飲積，心痛，耳聾，渾渾焞焞，嗌腫喉痹，陰病血見，少腹痛腫，不得小便，病沖頭痛，目似脫，項似拔，腰似折，髀不可以回，膕如結，腨如別。
　　歲少陽在泉，火淫所勝，則焰明郊野，寒熱更至。民病注洩赤白，少腹痛溺赤，甚則血便，少陰同候。
　　歲陽明在泉，燥淫所勝，則霿霧清瞑。民病喜嘔，嘔有苦，善太息，心脅痛不能反側，甚則嗌乾麵塵，身無膏澤，足外反熱。
　　歲太陽在泉，寒淫所勝，則凝肅慘慄。民病少腹控睾，引腰脊，上衝心痛，血見，嗌痛頷腫。
　　帝曰：善。治之奈何？岐伯曰：諸氣在泉，風淫於內，治以辛涼，佐以苦，以甘緩之，以辛散之。熱淫於內，治以咸寒，佐以甘苦，以酸收之，以苦發之。濕淫於內，治以苦熱，佐以酸淡，以苦燥之，以淡洩之。火淫於內，治以咸冷，佐以苦辛，以酸收之，以苦發之。燥淫於內，治以苦溫，佐以甘辛，以苦下之。寒淫於內，治以甘熱，佐以苦辛，以咸寫之，以辛潤之，以苦堅之。
　　帝曰：善。天氣之變何如？岐伯曰：厥陰司天，風淫所勝，則太虛埃昏，雲物以擾，寒生春氣，流水不冰，民病胃脘當心而痛，上支兩脅，鬲咽不通，飲食不下，舌本強，食則嘔，冷洩腹脹，溏洩，瘕水閉，蟄蟲不去，病本於脾。沖陽絕，死不治。
　　少陰司天，熱淫所勝，怫熱至，火行其政，民病胸中煩熱，嗌干，右胠滿，皮膚痛，寒熱咳喘，大雨且至，唾血血洩，鼽衄嚏嘔，溺色變，甚則瘡瘍胕腫，肩背臂臑及缺盆中痛，心痛肺（月真），腹大滿，膨膨而喘咳，病本於肺。尺澤絕，死不治。
　　太陰司天，濕淫所勝，則沉陰且布，雨變枯槁，胕腫骨痛，陰痹，陰痹者，按之不得，腰脊頭項痛，時眩，大便難，陰氣不用，飢不欲食，咳唾則有血，心如懸，病本於腎。太谿絕，死不治。
　　少陽司天，火淫所勝，則溫氣流行，金政不平，民病頭痛，發熱惡寒而瘧，熱上皮膚痛，色變黃赤，傳而為水，身面胕腫，腹滿仰息，洩注赤白，瘡瘍咳唾血，煩心，胸中熱，甚則鼽衄，病本於肺。天府絕，死不治。
　　陽明司天，燥淫所勝，則木乃晚榮，草乃晚生，筋骨內變，民病左胠脅痛，寒清於中，感而瘧，大涼革候，咳，腹中鳴，注洩鶩溏，名木斂，生菀於下，草焦上首，心脅暴痛，不可反側，嗌乾麵塵，腰痛，丈夫頹疝，婦人少腹痛，目昧眥，瘍瘡痤癰，蟄蟲來見，病本於肝。太沖絕，死不治。
　　太陽司天，寒淫所勝，則寒氣反至，水且冰，血變於中，發為癰瘍，民病厥心痛，嘔血血洩鼽衄，善悲，時眩僕，運火炎烈，雨暴乃雹，胸腹滿，手熱肘攣，掖腫，心澹澹大動，胸脅胃脘不安，面赤目黃，善噫嗌干，甚則色炲，渴而欲飲，病本於心。神門絕，死不治。所謂動氣知其藏也。
　　帝曰：善。治之奈何？岐伯曰：司天之氣，風淫所勝，平以辛涼，佐以苦甘，以甘緩之，以酸寫之。熱淫所勝，平以咸寒，佐以苦甘，以酸收之。濕淫所勝，平以苦熱，佐以酸辛，以苦燥之，以淡洩之。濕上甚而熱，治以苦溫，佐以甘辛，以汗為故而止。火淫所勝，平以酸冷，佐以苦甘，以酸收之，以苦發之，以酸復之，熱淫同。燥淫所勝，平以苦濕，佐以酸辛，以苦下之。寒淫所勝，平以辛熱，佐以甘苦，以咸寫之。
　　帝曰：善。邪氣反勝，治之奈何？岐伯曰：風司於地，清反勝之，治以酸溫，佐以苦甘，以辛平之。熱司於地，寒反勝之，治以甘熱，佐以苦辛，以咸平之。濕司於地，熱反勝之，治以苦冷，佐以咸甘，以苦平之。火司於地，寒反勝之，治以甘熱，佐以苦辛，以咸平之。燥司於地，熱反勝之，治以平寒，佐以苦甘，以酸平之，以和為利。寒司於地，熱反勝之，治以咸冷，佐以甘辛，以苦平之。
　　帝曰：其司天邪勝何如？岐伯曰：風化於天，清反勝之，治以酸溫，佐以甘苦。熱化於天，寒反勝之，治以甘溫，佐以苦酸辛。濕化於天，熱反勝之，治以苦寒，佐以苦酸。火化於天，寒反勝之，治以甘熱，佐以苦辛。燥火於天，熱反勝之，治以辛寒，佐以苦甘。寒化於天，熱反勝之，治以咸冷，佐以苦辛。
　　帝曰：六氣相勝奈何？岐伯曰：厥陰之勝，耳鳴頭眩，憒憒欲吐，胃鬲如寒，大風數舉，裸蟲不滋，胠脅氣並，化而為熱，小便黃赤，胃脘當心而痛，上支兩脅，腸鳴飧洩，少腹痛，注下赤白，甚則嘔吐，鬲咽不通。
　　少陰之勝，心下熱，善飢，齊下反動，氣游三焦，炎暑至，木乃津，草乃萎，嘔逆躁煩，腹滿痛，溏洩，傳為赤沃。
　　太陰之勝，火氣內郁，瘡瘍於中，流散於外，病在胠脅，甚則心痛，熱格，頭痛喉痹項強，獨勝則濕氣內郁，寒迫下焦，痛留頂，互引眉間，胃滿，雨數至，燥化乃見，少腹滿，腰脽重強，內不便，善注洩，足下溫，頭重，足脛胕腫，飲發於中，胕腫於上。
　　少陽之勝，熱客於胃，煩心心痛，目赤欲嘔，嘔酸善飢，耳痛溺赤，善驚譫妄，暴熱消爍，草萎水涸，介蟲乃屈，少腹痛，下沃赤白。
　　陽明之勝，清發於中，左胠脅痛，溏洩，內為嗌塞，外發頹疝，大涼肅殺，華英改容，毛蟲乃殃，胸中不便，嗌塞而咳。
　　太陽之勝，凝凓且至，非時水冰，羽乃後化，痔瘧發，寒厥入胃，則內生心痛，陰中乃瘍，隱曲不利，互引陰股，筋肉拘苛，血脈凝泣，絡滿色變，或為血洩，皮膚否腫，腹滿食減，熱反上行，頭項囟頂腦戶中痛，目如脫，寒入下焦，傳為濡寫。
　　帝曰：治之奈何？岐伯曰：厥陰之勝，治以甘清，佐以苦辛，以酸寫之。少陰之勝，治以辛寒，佐以苦咸，以甘寫之。太陰之勝，治以咸熱，佐以辛甘，以苦寫之。少陽之勝，治以辛寒，佐以甘咸，以甘寫之。陽明之勝，治以酸溫，佐以辛甘，以苦洩之。太陽之勝，治以甘熱，佐以辛酸，以咸寫之。
　　帝曰：六氣之復何如？岐伯曰：悉乎哉問也！厥陰之復，少腹堅滿，裡急暴痛，偃木飛沙，裸蟲不榮，厥心痛，汗發嘔吐，飲食不入，入而復出，筋骨掉眩，清厥，甚則入脾，食痹而吐。沖陽絕，死不治。
　　少陰之復，燠熱內作，煩躁鼽嚏，少腹絞痛，火見燔焫，嗌燥，分注時止，氣動於左，上行於右，咳，皮膚痛，暴瘖心痛，郁冒不知人，乃灑淅惡寒，振慄譫妄，寒已而熱，渴而欲飲，少氣骨痿，隔腸不便，外為浮腫，噦噫，赤氣後化，流水不冰，熱氣大行，介蟲不復，病疿胗瘡瘍，癰疽痤痔，甚則入肺，咳而鼻淵。天府絕，死不治。
　　太陰之復，濕變乃舉，體重中滿，食飲不化，陰氣上厥，胸中不便，飲發於中，咳喘有聲，大雨時行，鱗見於陸，頭頂痛重，而掉瘛尤甚，嘔而密默，唾吐清液，甚則入腎竅，寫無度。太谿絕，死不治。
　　少陽之復，大熱將至，枯燥燔爇，介蟲乃耗，驚瘛咳衄，心熱煩躁，便數憎風，厥氣上行，面如浮埃，目乃瞤瘛，火氣內發，上為口麋嘔逆，血溢血洩，發而為瘧，惡寒鼓慄，寒極反熱，嗌絡焦槁，渴引水漿，色變黃赤，少氣脈萎，化而為水，傳為胕腫，甚則入肺，咳而血洩。尺澤絕，死不治。
　　陽明之復，清氣大舉，森木蒼干，毛蟲乃厲，病生胠脅，氣歸於左，善太息，甚則心痛否滿，腹脹而洩，嘔苦咳噦，煩心，病在鬲中，頭痛，甚則入肝，驚駭筋攣。太沖絕，死不治。
　　太陽之復，厥氣上行，水凝雨冰，羽蟲乃死。心胃生寒，胸膈不利，心痛否滿，頭痛善悲，時眩僕，食減，腰脽反痛，屈伸不便，地裂冰堅，陽光不治，少腹控睾，引腰脊，上衝心，唾出清水，及為噦噫，甚則入心，善忘善悲。神門絕，死不治。
　　帝曰：善，治之奈何？岐伯曰：厥陰之復，治以酸寒，佐以甘辛，以酸寫之，以甘緩之。少陰之復，治以咸寒，佐以苦辛，以甘寫之，以酸收之，辛苦發之，以咸軟之。太陰之復，治以苦熱，佐以酸辛，以苦寫之，燥之，洩之。少陽之復，治以咸冷，佐以苦辛，以咸軟之，以酸收之，辛苦發之，發不遠熱，無犯溫涼，少陰同法。陽明之復，治以辛溫，佐以苦甘，以苦洩之，以苦下之，以酸補之。太陽之復，治以咸熱，佐以甘辛，以苦堅之。治諸勝復，寒者熱之，熱者寒之，溫者清之，清者溫之，散者收之，抑者散之，燥者潤之，急者緩之，堅者耎之，脆者堅之，衰者補之，強者寫之，各安其氣，必清必靜，則病氣衰去，歸其所宗，此治之大體也。
　　帝曰：善。氣之上下，何謂也？岐伯曰：身半以上，其氣三矣，天之分也，天氣主之。身半以下，其氣三矣，地之分也，地氣主之。以名命氣，以氣命處，而言其病。半，所謂天樞也。故上勝而下俱病者，以地名之，下勝而上俱病者，以天名之。所謂勝至，報氣屈伏而未發也，復至則不以天地異名，皆如復氣為法也。
　　帝曰：勝復之動，時有常乎？氣有必乎？岐伯曰：時有常位，而氣無必也。帝曰：願聞其道也。岐伯曰：初氣終三氣，天氣主之，勝之常也。四氣盡終氣，地氣主之，復之常也。有勝則復，無勝則否。帝曰：善。復已而勝何如？岐伯曰：勝至則復，無常數也，衰乃止耳。復已而勝，不復則害，此傷生也。帝曰：復而反病何也？岐伯曰：居非其位，不相得也，大復其勝則主勝之，故反病也，所謂火燥熱也。帝曰：治之何如？岐伯曰：夫氣之勝也，微者隨之，甚者制之。氣之復也，和者平之，暴者奪之，皆隨勝氣，安其屈伏，無問其數，以平為期，此其道也。
　　帝曰：善。客主之勝復奈何？岐伯曰：客主之氣，勝而無復也。帝曰：其逆從何如？岐伯曰：主勝逆，客勝從，天之道也。
　　帝曰：其生病何如？岐伯曰：厥陰司天，客勝則耳鳴掉眩，甚則咳；主勝則胸脅痛，舌難以言。少陰司天，客勝則鼽嚏頸項強，肩背瞀熱，頭痛少氣，發熱耳聾目暝，甚則胕腫血溢，瘡瘍咳喘；主勝則心熱煩躁，甚則脅痛支滿。太陰司天，客勝則首面胕腫，呼吸氣喘；主勝則胸腹滿，食已而瞀。少陽司天，客勝則丹胗外發，及為丹熛瘡瘍，嘔逆喉痹，頭痛嗌腫，耳聾血溢，內為瘛瘲；主勝則胸滿咳仰息，甚而有血，手熱。陽明司天，清復內余，則咳衄嗌塞，心鬲中熱，咳不止而白血出者死。太陽司天，客勝則胸中不利，出清涕，感寒則咳；主勝則喉嗌中鳴。
　　厥陰在泉，客勝則大關節不利，內為痙強拘瘛，外為不便；主勝則筋骨繇並，腰腹時痛。少陰在泉，客勝則腰痛,尻股膝髀腨（骨行）足病，瞀熱以酸，胕腫不能久立，溲便變；主勝則厥氣上行，心痛發熱，鬲中，眾痹皆作，發於胠脅，魄汗不藏，四逆而起。太陰在泉，客勝則足痿下重，便溲不時，濕客下焦，發而濡寫，及為腫，隱曲之疾；主勝則寒氣逆滿，食飲不下，甚則為疝。少陽在泉，客勝則腰腹痛而反惡寒，甚則下白溺白；主勝則熱反上行而客於心，心痛發熱，格中而嘔。少陰同候。陽明在泉，客勝則清氣動下，少腹堅滿而數便寫；主勝則腰重腹痛，少腹生寒，下為鶩溏，則寒厥於腸，上衝胸中，甚則喘，不能久立。太陽在泉，寒復內余，則腰尻痛，屈伸不利，股脛足膝中痛。
　　帝曰：善，治之奈何？岐伯曰：高者抑之，下者舉之，有餘折之，不足補之，佐以所利，和以所宜，必安其主客，適其寒溫，同者逆之，異者從之。
　　帝曰：治寒以熱，治熱以寒，氣相得者逆之，不相得者從之，余己知之矣。其於正味何如？岐伯曰：木位之主，其寫以酸，其補以辛。火位之主，其寫以甘，其補以咸。土位之主，其寫以苦，其補以甘。金位之主，其寫以辛，其補以酸。水位之主，其寫以咸，其補以苦。厥陰之客，以辛補之，以酸寫之，以甘緩之。少陰之客，以咸補之，以甘寫之，以咸收之。太陰之客，以甘補之，以苦寫之，以甘緩之。少陽之客，以咸補之，以甘寫之，以咸軟之。陽明之客，以酸補之。以辛寫之，以苦洩之。太陽之客，以苦補之，以咸寫之，以苦堅之，以辛潤之。開發腠理，致津液通氣也。
　　帝曰：善。願聞陰陽之三也何謂？岐伯曰：氣有多少，異用也。帝曰：陽明何謂也？岐伯曰：兩陽合明也。帝曰：厥陰何也？岐伯曰：兩陰交盡也。
　　帝曰：氣有多少，病有盛衰，治有緩急，方有大小，願聞約奈何？岐伯曰：氣有高下，病有遠近，證有中外，治有輕重，適其至所為故也。《大要》曰：君一臣二，奇之制也；君二臣四，偶之制也；君二臣三，奇之制也；君三臣六，偶之制也。故曰：近者奇之，遠者偶之，汗者不以奇，下者不以偶，補上治上制以緩，補下治下制以急，急則氣味厚，緩則氣味薄，適其至所，此之謂也。病所遠而中道氣味之者，食而過之，無越其制度也。是故平氣之道，近而奇偶，制小其服也。遠而奇偶，制大其服也。大則數少，小則數多。多則九之，少則二之。奇之不去則偶之，是謂重方。偶之不去，則反佐以取之，所謂寒熱溫涼，反從其病也。
　　帝曰：善。病生於本，余知之矣。生於標者，治之奈何？岐伯曰：病反其本，得標之病，治反其本，得標之方。
　　帝曰：善。六氣之勝，何以候之？岐伯曰：乘其至也。清氣大來，燥之勝也，風木受邪，肝病生焉。熱氣大來，火之勝也，金燥受邪，肺病生焉。寒氣大來，水之勝也，火熱受邪，心病生焉。濕氣大來，土之勝也，寒水受邪，腎病生焉。風氣大來，木之勝也，土濕受邪，脾病生焉。所謂感邪而生病也。乘年之虛，則邪甚也。失時之和，亦邪甚也。遇月之空，亦邪甚也。重感於邪，則病危矣。有勝之氣，其必來復也。
　　帝曰：其脈至何如？岐伯曰：厥陰之至，其脈弦，少陰之至，其脈鉤，太陰之至，其脈沉，少陽之至，大而浮，陽明之至，短而濇，太陽之至，大而長。至而和則平，至而甚則病，至而反者病，至而不至者病，未至而至者病，陰陽易者危。
　　帝曰：六氣標本，所從不同，奈何？岐伯曰：氣有從本者，有從標本者，有不從標本者也。帝曰：願卒聞之。岐伯曰：少陽太陰從本，少陰太陽從本從標，陽明厥陰，不從標本，從乎中也。故從本者，化生於本，從標本者，有標本之化，從中者，以中氣為化也。帝曰：脈從而病反者，其診何如？岐伯曰：脈至而從，按之不鼓，諸陽皆然。帝曰：諸陰之反，其脈何如？岐伯曰：脈至而從，按之鼓甚而盛也。
　　是故百病之起，有生於本者，有生於標者，有生於中氣者，有取本而得者，有取標而得者，有取中氣而得者，有取標本而得者，有逆取而得者，有從取而得者。逆，正順也。若順，逆也。故曰：知標與本，用之不殆，明知逆順，正行無問。此之謂也。不知是者，不足以言診，足以亂經。故《大要》曰：粗工嘻嘻，以為可知，言熱未已，寒病復始，同氣異形，迷診亂經，此之謂也，夫標本之道，要而博，小而大，可以言一而知百病之害，言標與本，易而勿損，察本與標，氣可令調，明知勝復，為萬民式，天之道畢矣。
　　帝曰：勝復之變，早晏何如？岐伯曰：夫所勝者，勝至已病，病已慍慍，而復已萌也。夫所復者，勝盡而起，得位而甚，勝有微甚，復有少多，勝和而和，勝虛而虛，天之常也。帝曰：勝復之作，動不當位，或後時而至，其故何也？岐伯曰：夫氣之生，與其化衰盛異也。寒暑溫涼盛衰之用，其在四維。故陽之動，始於溫，盛於暑；陰之動，始於清，盛於寒。春夏秋冬，各差其分。故《大要》曰：彼春之暖，為夏之暑，彼秋之忿，為冬之怒，謹按四維，斥候皆歸，其終可見，其始可知。此之謂也。帝曰：差有數乎？岐伯曰：又凡三十度也。帝曰：其脈應皆何如？岐伯曰：差同正法，待時而去也。《脈要》曰：春不沉，夏不弦，冬不濇，秋不數，是謂四塞。沉甚曰病，弦甚曰病，澀甚曰病，數其曰病，參見曰病，復見曰病，未去而去曰病，去而不去曰病，反者死。故曰：氣之相守司也，如權衡之不得相失也。夫陰陽之氣，清靜則生化治，動則苛疾起，此之謂也。
　　帝曰：幽明何如？岐伯曰：兩陰交盡故曰幽，兩陽合明故曰明，幽明之配，寒暑之異也。帝曰：分至何如？岐伯曰：氣至之謂至，氣分之謂分，至則氣同，分則氣異，所謂天地之正紀也。
　　帝曰：夫子言春秋氣始於前，冬夏氣始於後，余已知之矣。然六氣往復，主歲不常也，其補寫奈何？岐伯曰：上下所主，隨其攸利，正其味，則其要也，左右同法。《大要》曰：少陽之主，先甘後咸；陽明之主，先辛後酸；太陽之主，先咸後苦；厥陰之主，先酸後辛；少陰之主，先甘後咸；太陰之主，先苦後甘。佐以所利，資以所生，是謂得氣。
　　帝曰：善。夫百病之生也，皆生於風寒暑濕燥火，以之化之變也。經言盛者寫之，虛者補之，余錫以方士，而方士用之，尚未能十全，余欲令要道必行，桴鼓相應，猶拔刺雪汙，工巧神聖，可得聞乎？岐伯曰：審察病機，無失氣宜，此之謂也。帝曰：願聞病機何如？岐伯曰：諸風掉眩，皆屬於肝。諸寒收引，皆屬於腎。諸氣膹郁，皆屬於肺。諸濕腫滿，皆屬於脾。諸熱瞀瘈，皆屬於火。諸痛癢瘡，皆屬於心。諸厥固洩，皆屬於下。諸痿喘嘔，皆屬於上。諸禁鼓慄，如喪神守，皆屬於火。諸痙項強，皆屬於濕。諸逆衝上，皆屬於火。諸脹腹大，皆屬於熱。諸躁狂越，皆屬於火。諸暴強直，皆屬於風。諸病有聲，鼓之如鼓，皆屬於熱。諸病胕腫，痛酸驚駭，皆屬於火。諸轉反戾，水液渾濁，皆屬於熱。諸病水液，澄澈清冷，皆屬於寒。諸嘔吐酸，暴注下迫，皆屬於熱。故《大要》曰：謹守病機，各司其屬，有者求之，無者求之，盛者責之，虛者責之，必先五勝，疏其血氣，令其調達，而致和平，此之謂也。
　　帝曰：善，五味陰陽之用何如？岐伯曰：辛甘發散為陽，酸苦湧洩為陰，鹹味湧洩為陰，淡味滲洩為陽。六者或收或散，或緩或急，或燥或潤，或軟或堅，以所利而行之，調其氣，使其平也。帝曰：非調氣而得者，治之奈何？有毒無毒，何先何後？願聞其道。岐伯曰：有毒無毒，所治為主，適大小為制也。帝曰：請言其制。岐伯曰：君一臣二，制之小也；君一臣三佐五，制之中也；君一臣三佐九，制之大也。寒者熱之，熱者寒之，微者逆之，甚者從之，堅者削之，客者除之，勞者溫之，結者散之，留者政之，燥者濡之，急者緩之，散者收之，損者溫之，逸者行之，驚者平之，上之下之，摩之浴之，薄之劫之，開之發之，適事為故。
　　帝曰：何謂逆從？岐伯曰：逆者正治，從者反治，從少從多，觀其事也。帝曰：反治何謂？岐伯曰：熱因寒用，寒因熱用，塞因塞用，通因通用，必伏其所主，而先其所因，其始則同，其終則異，可使破積，可使潰堅，可使氣和，可使必已。帝曰：善。氣調而得者何如？岐伯曰：逆之從之，逆而從之，從而逆之，疏氣令調，則其道也。
　　帝曰：善。病之中外何如？岐伯曰：從內之外者調其內；從外之內者治其外；從內之外而盛於外者，先調其內而後治其外；從外之內而盛於內者，先治其外，而後調其內；中外不相及，則治主病。
　　帝曰：善。火熱復，惡寒發熱，有如瘧狀，或一日發，或間數日發，其故何也？岐伯曰：勝復之氣，會遇之時，有多少也。陰氣多而陽氣少，則其發日遠；陽氣多而陰氣少，則其發日近。此勝復相薄，盛衰之節，瘧亦同法。
　　帝曰：論言治寒以熱，治熱以寒，而方士不能廢繩墨而更其道也。有病熱者，寒之而熱，有病寒者，熱之而寒，二者皆在，新病復起，奈何治？岐伯曰：諸寒之而熱者取之陰，熱之而寒者取之陽，所謂求其屬也。帝曰：善。服寒而反熱，服熱而反寒，其故何也？岐伯曰：治其王氣，是以反也。帝曰：不治王而然者何也？岐伯曰：悉乎哉問也！不治五味屬也。夫五味入胃，各歸所喜，攻酸先入肝，苦先入心，甘先入脾，辛先入肺，咸先入腎，久而增氣，物化之常也。氣增而久，夭之由也。
　　帝曰：善。方制君臣何謂也？岐伯曰：主病之謂君，佐君之謂臣，應臣之謂使，非上下三品之謂也。帝曰：三品何謂/岐伯曰：所以明善惡之殊貫也。
　　帝曰：善。病之中外何如？岐伯曰：調氣之方，必別陰陽，定其中外，各守其鄉。內者內治，外者外治，微者調之，其次平之，盛者奪之，汗之下之，寒熱溫涼，衰之以屬，隨其攸利，謹道如法，萬舉萬全，氣血正平，長有天命。帝曰：善。

\section{著至教論篇第七十五}

　　黃帝坐明堂，召雷公而問之曰：子知醫之道乎？雷公對曰：誦而頗能解，解而未能別，別而未能明，明而未能彰，足以治群僚，不足至侯王。願得受樹天之度，四時陰陽合之，別星辰與日月光，以彰經術，後世益明，上通神農，著至教，疑於二皇。帝曰：善！無失之，此皆陰陽表裡上下雌雄相輸應也，而道上知天文，下知地理，中知人事，可以長久，以教眾庶，亦不疑殆，醫道論篇，可傳後世，可以為寶。
　　雷公曰：請受道，諷誦用解。帝曰：子不聞《陰陽傳》乎！曰：不知。曰：夫三陽天為業，上下無常，合而病至，偏害陰陽。雷公曰：三陽莫當，請聞其解。帝曰：三陽獨至者，是三陽並至，並至如風雨，上為巔疾，下為漏病，外無期，內無正，不中經紀，診無上下，以書別。雷公曰：臣治疏愈，說意而已。帝曰：三陽者，至陽也，積並則為驚，病起疾風，至如礔礪，九竅皆塞，陽氣滂溢，干嗌喉塞，並於陰，則上下無常，薄為腸澼，此謂三陽直心，坐不得起，臥者便身全。三陽之病，且以知天下，何以別陰陽，應四時，合之五行。
　　雷公曰：陽言不別，陰言不理，請起受解，以為至道。帝曰：子若受傳，不知合至道以惑師教，語子至道之要。病傷五藏，筋骨以消，子言不明不別，是世主學盡矣。腎且絕，惋惋日暮，從容不出，人事不殷。


\section{示從容論篇第七十六}

　　黃帝燕坐，召雷公而問之曰：汝受術誦書者，若能覽觀雜學，及於比類，通合道理，為余言子所長，五藏六府，膽胃大小腸，脾胞膀胱，腦髓涕唾，哭泣悲哀，水所從行，此皆人之所生，治之過失，子務明之，可以十全，即不能知，為世所怨。雷公曰：臣請誦《脈經上下篇》，甚眾多矣，別異比類，猶未能以十全，又安足以明之。
　　帝曰：子別試通五藏之過，六府之所不和，針石所敗，毒藥所宜，湯液滋味，具言其狀，悉言以對，請問不知。雷公曰：肝虛腎虛脾虛，皆令人體重煩冤，當投毒藥刺灸砭石湯液，或已，或不已，願聞其解。帝曰：公何年之長而問之少，余真問以自謬也。吾問子窈冥，子言《上下篇》以對，何也？夫脾虛浮似肺，腎小浮似脾，肝急沉散似腎，此皆工之所時亂也，然從容得之。若夫三藏土木水參居，此童子之所知，問之何也？
　　雷公曰：於此有人，頭痛，筋攣骨重，怯然少氣，噦噫腹滿，時驚，不嗜臥，此何藏之發也？脈浮而弦，切之石堅，不知其解，復問所以三藏者，以知其比類也。帝曰：夫從容之謂也。夫年長則求之於府，年少則求之於經，年壯則求之於藏。今子所言皆失，八風菀熟，五藏消爍，傳邪相受。夫浮而弦者，是腎不足也。沉而石者，是腎氣內著也。怯然少氣者，是水道不行，形氣消索也。咳嗽煩冤者，是腎氣之逆也。一人之氣，病在一藏也。若言三藏俱行，不在法也。
　　雷公曰：於此有人，四支解墯，咳喘血洩，而愚診之，以為傷肺，切脈浮大而緊，愚不敢治，粗工下砭石，病癒多出血，血止身輕，此何物也？帝曰：子所能治，知亦眾多，與此病失矣。譬以鴻飛，亦沖於天。夫聖人之治病，循法守度，援物比類，化之冥冥，循上及下，何必守經。今夫脈浮大虛者，是脾氣之外絕，去胃外歸陽明也。夫二火不勝三水，是以脈亂而無常也。四支解墯，此脾精之不行也。咳喘者，是水氣並陽明也。血洩者，脈急血無所行也。若夫以為傷肺者，由失以狂也。不引比類，是知不明也。夫傷肺者，脾氣不守，胃氣不清，經氣不為使，真藏壞決，經脈傍絕，五藏漏洩，不衄則嘔，此二者不相類也。譬如天之無形，地之無理，白與黑相去遠矣。是失，吾過矣。以子知之，故不告子，明引比類從容，是以名曰診輕，是謂至道也。


\section{疏五過論篇第七十七}

　　黃帝曰：嗚呼遠哉！閔閔乎若視深淵，若迎浮雲，視深淵尚可測，迎浮雲莫知其際。聖人之術，為萬民式，論裁志意，必有法則，循經守數，接循醫事，為萬民副，故事有五過四德，汝知之乎？雷公避席再拜曰：臣年幼小，蒙愚以惑，不聞五過與四德，比類形名，虛引其經，心無所對。
　　帝曰：凡未診病者，必問嘗貴後賤，雖不中邪，病從內生，名曰脫營。嘗富後貧，名曰失精，五氣留連，病有所並。醫工診之，不在藏府，不變軀形，診之而疑，不知病名。身體日減，氣虛無精，病深無氣，灑灑然時驚，病深者，以其外耗於衛，內奪於榮。良工所失，不知病情，此亦治之一過也。
　　凡欲診病者，必問飲食居處，暴樂暴苦，始樂後苦，皆傷精氣，精氣竭絕，形體毀沮。暴怒傷陰，暴喜傷陽，厥氣上行，滿脈去形。愚醫治之，不知補寫，不知病情，精華日脫，邪氣乃並，此治之二過也。
　　善為脈者，必以比類奇恆，從容知之，為工而不知道，此診之不足貴，此治之三過也。
　　診有三常，必問貴賤，封君敗傷，及欲侯王。故貴脫勢，雖不中邪，精神內傷，身必敗亡。始富後貧，雖不傷邪，皮焦筋屈，痿躄為攣。醫不能嚴，不能動神，外為柔弱，亂至失常，病不能移，則醫事不行，此治之四過也。
　　凡診者必知終始，有知余緒，切脈問名，當合男女。離絕菀結，憂恐喜怒，五藏空虛，血氣離守，工不能知，何術之語。嘗富大傷，斬筋絕脈，身體復行，令澤不息。故傷敗結積，留薄歸陽，膿積寒炅。粗工治之，亟刺陰陽，身體解散，四支轉筋，死日有期，醫不能明，不問所發，唯言死日，亦為粗工，此治之五過也。
　　凡此五者，皆受術不通，人事不明也。故曰：聖人之治病也，必知天地陰陽，四時經紀，五藏六府，雌雄表裡，刺灸砭石，毒藥所主，從容人事，以明經道，貴賤貧富，各異品理，問年少長，勇怯之理，審於分部，知病本始，八正九候，診必副矣。
　　治病之道，氣內為寶，循求其理，求之不得，過在表裡。守數據治，無失俞理，能行此術，終身不殆。不知俞理，五藏菀熟，癰發六府，診病不審，是謂失常。謹守此治，與經相明，《上經》《下經》，揆度陰陽，奇恆五中，決以明堂，審於終始，可以橫行。


\section{徵四失論篇第七十八}

　　黃帝在明堂，雷公侍坐，黃帝曰：夫子所通書受事眾多矣，試言得失之意，所以得之，所以失之。雷公對曰：循經受業，皆言十全，其時有過失者，請聞其事解也。
　　帝曰：子年少，智未及邪，將言以雜合耶？夫經脈十二，絡脈三百六十五，此皆人之所明知，工之所循用也。所以不十全者，精神不專，志意不理，外內相失，故時疑殆。診不知陰陽逆從之理，此治之一失矣。
　　受師不卒，妄作雜術，謬言為道，更名自功，妄用砭石，後遺身咎，此治之二失也。
　　不適貧富貴賤之居，坐之薄厚，形之寒溫，不適飲食之宜，不別人之勇怯，不知比類，足以自亂，不足以自明，此治之三失也。
　　診病不問其始，憂患飲食之失節，起居之過度，或傷於毒，不先言此，卒持寸口，何病能中，妄言作名，為所窮，此治之四失也。
　　是以世人之語者，馳千里之外，不明尺寸之論，診無人事。治數之道，從容之葆，坐持寸口，診不中五脈，百病所起，始以自怨，遺師其咎。是故治不能循理，棄術於市，妄治時愈，愚心自得。嗚呼！窈窈冥冥，熟知其道？道之大者，擬於天地，配於四海，汝不知道之諭，受以明為晦。

\section{陰陽類論篇第七十九}

　　孟春始至，黃帝燕坐，臨觀八極，正八風之氣，而問雷公曰：陰陽之類，經脈之道，五中所主，何藏最貴？雷公對曰：春甲乙青，中主肝，治七十二日，是脈之主時，臣以其藏最貴。帝曰：卻念上下經，陰陽從容，子所言最貴，其下也。
　　雷公致齋七日，旦復侍坐。帝曰：三陽為經，二陽為維，一陽為游部，此知五藏終始。三陽為表，二陰為裡，一陰至絕，作朔晦，卻具合以正其理。雷公曰：受業未能明。
　　帝曰：所謂三陽者，太陽為經，三陽脈，至手太陰，弦浮而不沉，決以度，察以心，合之陰陽之論。所謂二陽者，陽明也，至手太陰，弦而沉急不鼓，炅至以病皆死。一陽者，少陽也，至手太陰，上連人迎，弦急懸不絕，此少陽之病也，專陰則死。
　　三陰者，六經之所主也，交於太陰，伏鼓不浮，上空志心。二陰至肺，其氣歸膀胱，外連脾胃。一陰獨至，經絕，氣浮不鼓，鉤而滑。此六脈者，乍陰乍陽，交屬相併，繆通五藏，合於陰陽，先至為主，後至為客。
　　雷公曰：臣悉盡意，受傳經脈，頌得從容之道，以合《從容》，不知陰陽，不知雌雄。帝曰：三陽為父，二陽為衛，一陽為紀。三陰為母，二陰為雌，一陰為獨使。
　　二陽一陰，陽明主病，不勝一陰，軟而動，九竅皆沉。三陽一陰，太陽脈勝，一陰不能止，內亂五藏，外為驚駭。二陰二陽，病在肺，少陰脈沉，勝肺傷脾，外傷四支。二陰二陽皆交至，病在腎，罵詈妄行，巔疾為狂。二陰一陽，病出於腎，陰氣客遊於心脘，下空竅堤，閉塞不通，四支別離。一陰一陽代絕，此陰氣至心，上下無常，出入不知，喉咽乾燥，病在土脾。二陽三陰，至陰皆在，陰不過陽，陽氣不能止陰，陰陽並絕，浮為血瘕，沉為膿胕。陰陽皆壯，下至陰陽。上合昭昭，下合冥冥，診決生死之期，遂合歲首。
　　雷公曰：請問短期。黃帝不應。雷公復問。黃帝曰：在經論中。雷公曰：請聞短期。黃帝曰：冬三月之病，病合於陽者，至春正月脈有死徵，皆歸出春。冬三月之病，在理已盡，草與柳葉皆殺，春陰陽皆絕，期在孟春。春三月之病，曰陽殺，陰陽皆絕，期在草干。夏三月之病，至陰不過十日，陰陽交，期在溓水。秋三月之病，三陽俱起，不治自已。陰陽交合者，立不能坐，坐不能起。三陽獨至，期在石水。二陰獨至，期在盛水。

\section{方盛衰論篇第八十}

　　雷公請問氣之多少，何者為逆，何者為從。黃帝答曰：陽從左，陰從右，老從上，少從下。是以春夏歸陽為生，歸秋冬為死，反之則歸秋冬為生，是以氣多少，逆皆為厥。
　　問曰：有餘者厥耶？答曰：一上不下，寒厥到膝，少者秋冬死，老者秋冬生。氣上不下，頭痛巔疾，求陽不得，求陰不審，五部隔無徵，若居曠野，若伏空室，綿綿乎屬不滿日。
　　是以少氣之厥，令人妄夢，其極至迷。三陽絕，三陰微，是為少氣。
　　是以肺氣虛，則使人夢見白物，見人斬血藉藉，得其時，則夢見兵戰。腎氣虛，則使人夢見舟船溺人，得其時，則夢伏水中，若有畏恐。肝氣虛，則夢見菌香生草，得其時，則夢伏樹下不敢起。心氣虛，則夢救火陽物，得其時，則夢燔灼。脾氣虛，則夢飲食不足，得其時，則夢築垣蓋屋。此皆五藏氣虛，陽氣有餘，陰氣不足。合之五診，調之陰陽，以在經脈。
　　診有十度度人：脈度，藏度，肉度，筋度，俞度。陰陽氣盡，人病自具。脈動無常，散陰頗陽，脈脫不具，診無常行，診必上下，度民君卿。受師不卒，使術不明，不察逆從，是為妄行，持雌失雄，棄陰附陽，不知併合，診故不明，傳之後世，反論自章。
　　至陰虛，天氣絕；至陽盛，地氣不足。陰陽並交，至人之所行。陰陽交並者，陽氣先至，陰氣後至。是以聖人持診之道，先後陰陽而持之，《奇恆之勢》乃六十首，診合微之事，追陰陽之變，章五中之情，其中之論，取虛實之要，定五度之事，知此乃足以診。是以切陰不得陽，診消亡，得陽不得陰，守學不湛，知左不知右，知右不知左，知上不知下，知先不知後，故治不久。知醜知善，知病知不病，知高知下，知坐知起，知行知止，用之有紀，診道乃具，萬世不殆。起所有餘，知所不足。度事上下，脈事因格。是以形弱氣虛，死；形氣有餘，脈氣不足，死。脈氣有餘，形氣不足，生。
　　是以診有大方，坐起有常，出入有行，以轉神明，必清必淨，上觀下觀，司八正邪，別五中部，按脈動靜，循尺滑濇，寒溫之意，視其大小，合之病能，逆從以得，復知病名，診可十全，不失人情。故診之，或視息視意，故不失條理，道甚明察，故能長久。不知此道，失經絕理，亡言妄期，此謂失道。

\section{解精微論篇第八十一}

　　黃帝在明堂，雷公請曰：臣授業，傳之行教以經論，從容形法，陰陽刺灸，湯藥所滋，行治有賢不肖，未必能十全。若先言悲哀喜怒，燥濕寒暑，陰陽婦女，請問其所以然者，卑賤富貴，人之形體，所從群下，通使臨事以適道術，謹聞命矣。請問有毚愚僕漏之問，不在經者，欲聞其狀。帝曰：大矣。
　　公請問：哭泣而淚不出者，若出而少涕，其故何也？帝曰：在經有也。復問：不知水所從生，涕所出也。帝曰：若問此者，無益於治也，工之所知，道之所生也。
　　夫心者，五藏之專精也，目者，其竅也，華色者，其榮也，是以人有德也，則氣和於目，有亡，憂知於色。是以悲哀則泣下，泣下水所由生。水宗者，積水也，積水者，至陰也，至陰者，腎之精也。宗精之水所以不出者，是精持之也。輔者裹之，故水不行也。夫水之精為志，火之精為神，水火相感，神志俱悲，是以目之水生也。故諺言曰：心悲名曰志悲，志與心精共湊於目也。是以俱悲則神氣傳於心，精上不傳於志，而志獨悲，故泣出也。泣涕者，腦也，腦者，陰也，髓者，骨之充也，故腦滲為涕。志者骨之主也，是以水流而涕從之者，其行類也。夫涕之與泣者，譬如人之兄弟，急則俱死，生則俱生，其志以神悲，是以涕泣俱出而橫行也。夫人涕泣俱出而相從者，所屬之類也。
　　雷公曰：大矣。請問人哭泣而淚不出者，若出而少，涕不從之何也？帝曰：夫泣不出者，哭不悲也。不泣者，神不慈也。神不慈則志不悲，陰陽相持，泣安能獨來。夫志悲者惋，惋則沖陰，沖陰則志去目，志去則神不守精，精神去目，涕泣出也。
　　且子獨不誦不念夫經言乎，厥則目無所見。夫人厥則陽氣並於上，陰氣並於下。陽並於上，則火獨光也；陰並於下則足寒，足寒則脹也。夫一水不勝五火，故目盲。是以沖風，泣下而不止。夫風之中目也，陽氣內守於精，是火氣燔目，故見風則泣下也。有以比之，夫火疾風生乃能雨，此之類也。




\section{刺法論篇第七十二(遺篇)}

黃帝問曰：升降不前，氣交有變，即成暴郁，余已知之。何如預救生靈，可得卻乎？岐伯稽首再拜對曰：昭乎哉問！臣聞夫子言，既明天元，須窮刺法，可以折郁扶運，補弱全真，寫盛蠲余，令除斯苦。

帝曰：願卒聞之。岐伯曰：升之不前，即有期凶也。木欲升而天柱窒抑之，木欲發郁，亦須待時，當刺足厥陰之井。火欲升而天蓬窒抑之，火欲發郁，亦須待時，君火相火同刺包絡之熒。土欲升而天沖窒抑之，土欲發郁，亦須待時，當刺足太陰之俞。金欲升而天英窒抑之，金欲發郁，亦須待時，當刺手太陰之經。水欲升而天芮窒抑之，水欲發郁，亦須待時，當刺足少陰之合。

帝曰：升之不前，可以預備，願聞其降，可能先防。岐伯曰：既明其升。必達其降也，升降之道，皆可先治也。木欲降而地晶窒抑之，降而不入，抑之郁發，散而可得位，降而郁發，暴如天間之待時也。降而不下，郁可速矣，降可折其所勝也，當刺手太陰之所出，刺手陽明之所入。火欲降，而地玄窒抑之，降而不入，抑之郁發，散而可矣。當折其所勝，可散其郁，當刺足少陰之所出，刺足太陽之所入。土欲降而地蒼窒抑之，降而不下，抑之郁發，散而可入，當折其勝，可散其郁，當刺足厥陰之所出，刺足少陽之所入，金欲降而地彤窒抑，降而不下，抑之郁發，散而可入，當折其勝，可散其郁，當刺心包絡所出，制手少陽所入也。水欲降而地阜窒抑之，降而不下，抑之郁發，散而可入，當折其土，可散其郁，當刺足太陰之所出，刺足陽明之所入。

帝曰：五運之至有前後，與升降往來，有所承抑之，可得聞乎刺法？岐伯曰：當取其化源也。是故太過取之，不及資之，太過取之，次抑其郁，取其運之化源，令折郁氣；不及扶資，以扶運氣，以避虛邪也。資取之法，令出《密語》。黃帝問曰：升降之刺，以知其要。願聞司天未得遷正，使司化之失其常政，即萬化之或其皆妄，然與民為病，可得先除，欲濟群生，願聞其說。岐伯稽首再拜曰：悉乎哉問！言其至理，聖念慈憫，欲濟群生，臣乃盡陳斯道，可申洞微。太陽復布，即厥陰不遷正，不遷正，氣塞於止，當寫足厥陰之所流。厥陰復布，少陰不遷正，不遷正，即氣塞於上，當刺心包絡脈之所流。少陰復布，太陰不遷正，不遷正，即氣留於上，當刺足太陰之所流。太陰復布，少陽不遷正，不遷正，則氣塞未通，當刺手少陽之所流。少陽復布，則陽明不遷正，不遷正，則氣未通上，當刺手太陰之所流。陽明復布，太陽遷正，不遷正，則復塞其氣，當刺足少陰之所流。

帝曰：遷正不前，以通其要。願聞不退，欲折其餘，無令過失，可得明乎？岐伯曰：氣過有餘，復作布正，是名不退位也。使地氣不得後化，新司天未可遷正，故復布化令如故也。巳亥之歲，天數有餘，故厥陰不退位也，風行於上，木化布天，當刺足厥陰之所入。子午之歲，天數有餘，故少陰不退位也，熱行於上，火余化布天，當刺手厥陰之所入。丑未之歲，天數有餘，故太陰不退位也，濕行於上，雨化布天，當刺足太陰之所入。寅申之歲，天數有餘，故少陽不退位也，熱行於上，火化布天，當刺手少陽所入。卯酉之歲，天數有餘，故陽明不退位也，金行於上，燥化布天，當刺手太陰之所入。辰戌之歲，天數有餘，故太陽不退位也，寒行於上，凜水化布天，當刺足少陰之所入。故天地氣逆，化成民病，以法刺之，預可平痾。

黃帝問曰：剛柔二干，失守其位，使天運之氣皆虛乎？與民為病，可得平乎？岐伯曰：深乎哉問！明其奧旨，天地迭移，三年化疫，是謂根之可見，必有逃門。

假令甲子剛柔失守，剛未正，柔孤而有虧，時序不令，即音律非從，如此三年，變大疫也。詳其微甚。察其淺深，欲至而可刺，刺之當先補腎俞，次三日，可刺足太陰之所注。又有下位已卯不至，而甲子孤立者，次三年作土癘，其法補寫，一如甲子同法也。其刺以畢，又不須夜行及遠行，令七日潔，清靜齋戒，所有自來。腎有久痛者，可以寅時面向南，淨神不亂思，閉氣不息七遍，以引頸嚥氣順之，如咽甚硬物，如此七遍後，餌舌下津令無數。

假令丙寅剛柔失守，上剛干失守，下柔不可獨主之，中水運非太過，不可執法而定之。布天有餘，而失守上正，天地不合，即律呂音異，如此即天運失序，後三年變疫。詳其微甚，差有大小，徐至即後三年，至甚即首三年，當先補心俞，次五日，可刺腎之所入。又有下位地甲子辛已柔不附剛，亦名失守，即地運皆虛，後三年變水癘，即刺法皆如此矣。其刺如華，慎其大喜欲情於中，如不忌，即其氣復散也，令靜七日，心欲實，令少思。

假令庚辰剛柔失守，上位失守，下位無合，乙庚金運，故非相招，布天未退，中運勝來，上下相錯，謂之失守，姑洗林鐘，商音不應也。如此則天運化易，三年變大疫。詳天數，差的微甚，微即微，三年至，甚即甚，三年至，當先補肝俞，次三日，可刺肺之所行。刺畢，可靜神七日，慎勿大怒，怒必真氣卻散之。又或在下地甲子乙未失守者，即乙柔干，即上庚獨治之，亦名失守者，即天運孤主之，三年變癘，名曰金癘，其至待時也。詳其地數之等差，亦推其微甚，可知遲速耳。諸位乙庚失守，刺法同。肝欲平，即勿怒。

假令壬午剛柔失守，上壬未近正，下丁獨然，即雖陽年，虧及不同，上下失守，相招其有期，差之微甚，各有其數也，律呂二角，失而不和，同音有日，微甚如見，三年大疫。當刺脾之俞，次三日，可刺肝之所出也。刺畢，靜神七日，勿大醉歌樂，其氣復散，又勿飽食，勿食生物，欲令脾實，氣無滯飽，無久坐，食無太酸，無食一切生物，宜甘宜淡。又或地下甲子丁酉失守其位，未得中司，即氣不當位，下不與壬奉合者，亦名失守，非名合德，故柔不附剛，即地運不合，三年變癘，其刺法亦如木疫之法。

假令戊申剛柔失守，戊癸雖火運，陽年不太過也，上失其剛，柔地獨主，其氣不正，故有邪干，迭移其位，差有淺深，欲至將合，音律先同，如此天運失時，三年之中，火疫至矣，當刺肺之俞。刺畢，靜神七日，勿大悲傷也，悲傷即肺動，而其氣復散也，人欲實肺者，要在息氣也。又或地下甲子癸亥失守者，即柔失守位也，即上失其剛也。即亦名戊癸不相合德者也，即運與地虛，後三年變癘，即名火癘。

是故立地五年，以明失守，以窮法刺，於是疫之與癘，即是上下剛柔之名也，窮歸一體也。即刺疫法，只有五法，即總其諸位失守，故只歸五行而統之也。

黃帝曰：余聞五疫之至，皆相梁易，無問大小，病狀相似，不施救療，如何可得不相移易者？岐伯曰：不相染者，正氣存內，邪氣可幹，避其毒氣，天牝從來，復得其往，氣出於腦，即不邪干。氣出於腦，即室先想心如日，欲將入於疫室，先想青氣自肝而出，左行於東，化作林木；次想白氣自肺而出，右行於西，化作戈甲；次想赤氣自心而出，南行於上，化作焰明；次想黑氣自腎而出，北行於下，化作水；次想黃氣自脾而出，存於中央，化作土。五氣護身之畢，以想頭上如北斗之煌煌，然後可入於疫室。又一法，於春分之日，日未出而吐之。又一法，於雨水日後，三浴以藥洩汗。又一法，小金丹方：辰砂二兩，水磨雄黃一兩，葉子雌黃一兩，紫金半兩，同入合中，外固，了地一尺築地實，不用爐，不須藥製，用火二十斤鍛了也；七日終，候冷七日取，次日出合子埋藥地中，七日取出，順日研之三日，煉白沙蜜為丸，如梧桐子大，每日望東吸日華氣一口，冰水一下丸，和氣咽之，服十粒，無疫干也。

黃帝問曰：人虛即神遊失守位，使鬼神外干，是致夭亡，何以全真？願聞刺法。岐伯稽首再拜曰：昭乎哉問！謂神移失守，雖在其體，然不致死，或有邪干，故令夭壽。只如厥陰失守，天以虛，人氣肝虛，感天重虛。即魂遊於上，邪干，厥大氣，身溫猶可刺之，制其足少陽之所過，次刺肝之俞。人病心虛，又遇群相二火司天失守，感而三虛，遇火不及，黑屍鬼犯之，令人暴亡，可刺手少陽之所過，復刺心俞。人脾病，又遇太陰司天失守，感而三虛，又遇土不及，青屍鬼邪，犯之於人，令人暴亡，可刺足陽明之所過，復刺脾之俞。人肺病，遇陽明司天失守，感而三虛，又遇金不及，有赤屍鬼犯人，令人暴亡，可刺手陽明之所過，復刺肺俞。人腎病，又遇太陽司天失守，感而三虛，又遇水運不及之年，有黃屍鬼，干犯人正氣，吸人神魂，致暴亡，可刺足太陽之所過，復刺腎俞。

黃帝問曰：十二藏之相使，神失位，使神彩之不圓，恐邪干犯，治之可刺？願聞其要。岐伯稽首再拜曰：悉乎哉問！至理道真宗，此非聖帝，焉窮斯源，是謂氣神合道，契符上天。心者，君主之官，神明出焉，可刺手少陰之源。肺者，相傅之官，治節出焉，可刺手太陰之源。肝者，將軍之官，謀虛出焉，可刺足厥陰之源。膽者，中正不官，決斷出焉，可刺足少陽之源。羶中者，臣使之官，喜樂出焉，可刺心包絡所流。脾為諫議之官，知周出焉，可刺脾之源。胃為倉廩之官，五味出焉，可刺胃之源。大腸者，傳道之官，變化出焉，可刺大腸之源。小腸者，受盛之官，化物出焉，可刺小腸之源。腎者，作強之官，伎巧出焉，刺其腎之源。三焦者，決瀆之官，水道出焉，刺三焦之源。膀胱者，州都之官，津液藏焉，氣化則能出矣，刺膀胱之源。凡此十二官者，不得相失也。是故刺法有全神養真之旨，亦法有修真之道，非治疾也。故要修養和神也，道貴常存，補神固根，精氣不散，神守不分，然即神守而雖不去，亦能全真，人神不守，非達至真，至真之要，在乎天玄，神守天息，復入本元，命曰歸宗。

\section{本病論篇第七十三(遺篇)}

黃帝問曰：天元九窒，余已知之，願聞氣交，何名失守？岐伯曰：謂其上下升降，遷正退位，各有經論，上下各有不前，故名失守也。是故氣交失易位，氣交乃變，變易非常，即四失序，萬化不安，變民病也。

帝曰：升降不前，願聞其故，氣交有變，何以明知？岐伯曰：昭乎哉問，明乎道矣？氣交有變，是謂天地機，但欲降而不得降者，地窒刑之。又有五運太過，而先天而至者，即交不前，但欲升而不得其升，中運抑之，但欲降而不得其降，中運抑之。於是有升之不前，降之不下者，有降之不下，升而至天者，有升降俱不前，作如此之分別，即氣交之變。變之有異，常各各不同，災有微甚者也。

帝曰：願聞氣交遇會勝抑之由，變成民病，輕重何如？岐伯曰：勝相會，抑伏使然。是故辰戌之歲，木氣升之，主逢天柱，勝而不前；又遇庚戌，金運先天，中運勝之忽然不前，木運升天，金乃抑之，升而不前，即清生風少，肅殺於春，露霜復降，草木乃萎。民病溫疫早發，咽嗌乃干，四肢滿，肢節皆痛；久而化郁，即大風摧拉，折隕鳴紊。民病卒中偏痹，手足不仁。

是故巳亥之歲，君火升天，主窒天蓬，勝之不前；又厥陰未遷正，則少陰未得升天，水運以至其中者，君火欲升，而中水運抑之，升之不前，即清寒復作，冷生旦暮。民病伏陽，而內生煩熱，心神驚悸，寒熱間作；日久成郁，即暴熱乃至，赤風瞳翳，化疫，溫癘暖作，赤氣彰而化火疫，皆煩而燥渴，渴甚，治之以洩之可止。

是故子午之歲，太陰升天，主窒天沖，勝之不前；又或遇壬子，木運先天而至者，中木運抑之也，升天不前，即風埃四起，時舉埃昏，雨濕不化。民病風厥涎潮，偏痹不隨，脹滿；久而伏郁，即黃埃化疫也。民病夭亡，臉肢府黃疸滿閉。濕令弗布，雨化乃微。

是故丑未之年，少陽升天，主窒天蓬，勝之不前；又或遇太陰未遷正者，即少陰未升天也，水運以至者，升天不前，即寒冰反布，凜冽如冬，水復涸，冰再結，暄暖乍作，冷夏布之，寒暄不時。民病伏陽在內，煩熱生中，心神驚駭，寒熱間爭；以久成郁，即暴熱乃生，赤風氣腫翳，化成疫癘，乃化作伏熱內煩，痹而生厥，甚則血溢。

是故寅申之年，陽明升天，主窒天英，勝之不前；又或遇戊申戊寅，火運先天而至；金欲升天，火運抑之，升之不前。即時雨不降，西風數舉，鹹鹵燥生。民病上熱喘嗽，血溢；久而化郁，即白埃翳霧，清生殺氣，民病脅滿，悲傷，寒鼽嚏，嗌干，手坼皮膚燥。

是故卯酉之年，太陽升天，主窒天芮，勝之不前；又遇陽明未遷正者，即太陽未升天也，土運以至，水欲升天，土運抑之，升之不前，即濕而熱蒸，寒生兩間。民病注下，食不及化；久而成郁，冷來客熱，冰雹卒至。民病厥逆而噦，熱生於內，氣痹於外，足脛痠疼，反生心悸，懊熱，暴煩而復厥。

黃帝曰：升之不前，余已盡知其旨，願聞降之不下，可得明乎？岐伯曰：悉乎哉問也！是之謂天地微旨，可以盡陳斯道。所謂升已必降也，至天三年，次歲必降，降而入地，始為左間也。如此升降往來，命之六紀也。

是故丑未之歲，厥陰降地，主窒地晶，勝而不前；又或遇少陰未退位，即厥陰未降下，金運以至中，金運承之，降之未下，抑之變郁，木欲降下，金運承之，降而不下，蒼埃遠見，白氣承之，風舉埃昏，清燥行殺，霜露復下，肅殺布令。久而不降，抑之化郁，即作風燥相伏，暄而反清，草木萌動，殺霜乃下，蟄蟲未見，懼清傷藏。

是故寅申之歲，少陰降地，主窒地玄，勝之不入；又或遇丙申丙寅，水運太過，先天而至，君火欲降，水運承之，降而不下，即彤雲才見，黑氣反生，暄暖如舒，寒常布雪，凜冽復作，天雲慘淒。久而不降，伏之化郁，寒勝復熱，赤風化疫，民病面赤、心煩、頭痛、目眩也，赤氣彰而溫病欲作也。

是故卯酉之歲，太陰降地，主窒地蒼，勝之不入；又或少陽未退位者，即太陰未得降也；或木運以至，木運承之，降而不下，即黃雲見而青霞彰，郁蒸作而大風，霧翳埃勝，折隕乃作。久而不降也，伏之化郁，天埃黃氣，地布濕蒸。民病四肢不舉、昏眩、肢節痛、腹滿填臆。

是故辰戌之歲，少陽降地，主窒地玄，勝之不入；又或遇水運太過，先天而至也，水運承之，降而不下，即彤雲才見，黑氣反生，暄暖欲生，冷氣卒至，甚則冰雹也。久而不降，伏之化郁，冰氣復熱，赤風化疫，民病面赤、心煩、頭痛、目眩也，赤氣彰而熱病欲作也。

是故巳亥之歲，陽明降地，主窒地彤，用而不入；又或遇太陽未退位，即陽明未得降；即火運以至之，火運承之不下，即天清而肅，赤氣乃彰，暄熱反作。民皆錯倦，夜臥不安，咽乾引飲，懊熱內煩，天清朝暮，暄還復作；久而不降，伏之化郁，天清薄寒，遠生白氣。民病掉眩，手足直而不仁，兩脅作痛，滿目 然。

是故子午之年，太陽降地，主窒地阜勝之，降而不入；又或遇土運太過，先天而至，土運承之，降而不入，即天彰黑氣，暝暗淒慘，才施黃埃而布濕，寒化令氣，蒸濕復令。久而不降，伏之化郁，民病大厥，四肢重怠，陰痿少力，天布沉陰，蒸濕間作。

帝曰：升降不前，晰知其宗，願聞遷正，可得明乎？岐伯曰：正司中位，是謂遷正位，司天不得其遷正者，即前司天，以過交司之日，即遇司天太過有餘日也，即仍舊治天數，新司天未得遷正也。

厥陰不遷正，即風暄不時，花卉萎瘁。民病淋溲，目系轉，轉筋，喜怒，小便赤。風欲令而寒由不去，溫暄不正，春正失時。

少陰不遷正，即冷氣不退，春冷後寒，暄暖不時。民病寒熱，四肢煩痛，腰脊強直。木氣雖有餘，而位不過於君火也。

太陰不遷正，即雲雨失令，萬物枯焦，當生不發。民病手足肢節腫滿，大腹水腫，填臆不食，飧洩脅滿，四肢不舉。雨化欲令，熱猶治之，溫煦於氣，亢而不澤。

少陽不遷正，即炎灼弗令，苗莠不榮，酷暑於秋，肅殺晚至，霜露不時。民病痎瘧，骨熱，心悸，驚駭；甚時血溢。

陽明不遷正，則暑化於前，肅殺於後，草木反榮。民病寒熱，鼽嚏，皮毛折，爪甲枯焦；甚則喘嗽息高，悲傷不樂。熱化乃布，燥化未令，即清勁未行，肺金復病。

陽明不遷正，即冬清反寒，易令於春，殺霜在前，寒冰於後，陽光復治，凜冽不作，民病溫癘至，喉閉嗌干，煩躁而渴，喘息而有音也。寒化待燥，猶治天氣，過失序，與民作災。

帝曰：遷正早晚，以命其旨，願聞退位，可得明哉？岐伯曰：所謂不退者，即天數未終，即天數有餘，名曰復布政，故名曰再治天也。即天令如故，而不退位也。

厥陰不退位，即大風早舉，時雨不降，濕令不化，民病溫疫，疵廢，風生，皆肢節痛，頭目痛，伏熱內煩，咽喉乾引飲。

少陰不退位，即溫生春冬，蟄蟲早至，草木發生，民病膈熱，咽干，血溢，驚駭，小便赤澀，丹瘤，瘡瘍留毒。

太陰不退位，而取寒暑不時，埃昏布作，濕令不去，民病四肢少力，食飲不下，洩注淋滿，足脛寒，陰痿，閉塞，失溺，小便數。

少陽不退位，即熱生於春，暑乃後化，冬溫不凍，流水不冰，蟄蟲出見，民病少氣，寒熱更作，便血，上熱，小腹堅滿，小便赤沃，甚則血溢。

陽明不退位，即春生清冷，草木晚榮，寒熱間作。民病嘔吐，暴注，食飲不下，大便乾燥，四肢不舉，目瞑掉眩。

太陽不退位，即春寒夏作，冷雹乃降，沉陰昏翳，二之氣寒猶不去。民病痹厥，陰痿，失溺，腰膝皆痛，溫癘晚發。

帝曰：天歲早晚，余已知之，願聞地數，可得聞乎？岐伯曰：地下遷正、升天及退位不前之法，即地土產化，萬物失時之化也。

帝曰：余聞天地二甲子，十干十二支，上下經緯天地，數有迭移，失守其位，可得昭乎？岐伯曰：失之迭位者，謂雖得歲正，未得正位之司，即四時不節，即生大疫。注《玄珠密語》云：陽年三十年，除六年天刑，計有太過二十四年，除此六年，皆作太過之用。令不然之旨，今言迭支迭位，皆可作其不及也。

假令甲子陽年，土運太窒，如癸亥天數有餘者，年雖交得甲子，厥陰猶尚治天，地已遷正，陽明在泉，去歲少陽以作右間，即厥陰之地陽明，故不相和奉者也。癸巳相會，土運太過，虛反受木勝，故非太過也，何以言土運太過，況黃鍾不應太窒，木即勝而金還復，金既復而少陰如至，即木勝如火而金復微，如此則甲已失守，後三年化成土疫，晚至丁卯，早至丙寅，土疫至也，大小善惡，推其天地，詳乎太乙。又只如甲子年，如甲至子而合，應交司而治天，即下己卯未遷正，而戊寅少陽未退位者，亦甲已下有合也，即土運非太過，而木乃乘虛而勝土也，金次又行復勝之，即反邪化也。陰陽天地殊異爾，故其大小善惡，一如天地之法旨也。

假令丙寅陽年太過，如乙丑天數有餘者，雖交得丙寅，太陰尚治天也。地已遷正，厥陰司地，去歲太陽以作右間，即天太陰而地厥陰，故地不奉天化也。乙辛相會，水運太虛，反受土勝，故非太過，即太簇之管，太羽不應，土勝而雨化，木復即風，此者丙辛失守其會，後三年化成水疫，晚至己巳，早至戊辰，甚即速，微即徐，水疫至也，大小善惡，推其天地數乃太乙游宮。又只如丙寅年，丙至寅且合，應交司而治天，即辛巳未得遷正，而庚辰太陽未退位者，亦丙辛不合德也，即水運亦小虛而小勝，或有復，後三年化癘，名曰水癘，其狀如水疫。治法如前。假令庚辰陽年太過，如己卯天數有餘者，雖交得庚辰年也，陽明猶尚治天，地已遷正，太陰司地，去歲少陰以作右間，即天陽明而地太陰也，故地不奉天也。乙巳相會，金運太虛，反受火勝，故非太過也，即姑洗之管，太商不應，火勝熱化，水復寒刑，此乙庚失守，其後三年化成金疫也，速至壬午，徐至癸未，金疫至也，大小善惡，推本年天數及太乙也。又只如庚辰，如庚至辰，且應交司而治天，即下乙未得遷正者，即地甲午少陰未退位者，且乙良不合德也，即下乙未柔干失剛，亦金運小虛也，有小勝或無復，且三年化癘，名曰金癘，其狀如金疫也。治法如前。

假令壬午陽年太過，如辛巳天數有餘者，雖交得壬午年也，厥陰猶尚治天，地已遷正，陽明在泉，去歲丙申少陽以作右間，即天厥陰而地陽明，故地不奉天者也。丁辛相合會，木運太虛，反受金勝，故非太過也，即蕤賓之管，太角不應，金行燥勝，火化熱復，甚即速，微即徐。疫至大小善惡，推疫至之年天數及太乙。又只如壬至午，且應交司而治之，即下丁酉未得遷正者，即地下丙申少陽未得退位者，見丁壬不合德也，即丁柔干失賜，亦木運小虛也，有小勝小復。後三年化癘，名曰木癘，其狀如風疫也。治法如前。

假令戊申陽年太過，如丁未天數太過者，雖交得戊申年也。太陰猶尚司天，地已遷正，厥陰在泉，去歲壬戌太陽以退位作右間，即天丁未，地癸亥，故地不奉天化也。丁癸相會，火運太虛，反受水勝，故非太過也，即夷則之管，上太徵不應，此戊癸失守其會，後三年化疫也，速至庚戌，大小善惡，推疫至之年天數及太乙。又只如戊申，如戊至申，且應交司治天，即下癸亥未得遷正者，即地下壬戌太陽未退者，見戊癸亥未合德也，即下癸柔干失剛，見火運小虛，有小勝或無復也，後三年化癘，名曰火癘也。治法如前；治之法，可寒之洩之。

黃帝曰：人氣不足，天氣如虛，人神失守，神光不聚，邪鬼干人，致有夭亡，可得聞乎？岐伯曰：人之五藏，一藏不足，又會天虛，感邪之至也。人憂愁思慮即傷心，又或遇少陰司天，天數不及，太陰作接間至，即謂天虛也，此即人氣天氣同虛也。又遇驚而奪精，汗出於心，因而三虛，神明失守。心為群主之官，神明出焉，神失守位，即神遊上丹田，在帝太一帝群泥丸宮一下。神既失守，神光不聚，卻遇火不及之歲，有黑屍鬼見之，令人暴亡。

人飲食、勞倦即傷脾，又或遇太陰司天，天數不及，即少陽作接間至，即謂之虛也，此即人氣虛而天氣虛也。又遇飲食飽甚，汗出於胃，醉飽行房，汗出於脾，因而三虛，脾神失守，脾為諫議之官，智周出焉。神既失守，神光失位而不聚也，卻遇土不及之年，或已年或甲年失守，或太陰天虛，青屍鬼見之，令人卒亡。

人久坐濕地，強力入水即傷腎，腎為作強之官，伎巧出焉。因而三虛，腎神失守，神志失位，神光不聚，卻遇水不及之年，或辛不會符，或丙年失守，或太陽司天虛，有黃屍鬼至，見之令人暴亡。

人或恚怒，氣逆上而不下，即傷肝也。又遇厥陰司天，天數不及，即少陰作接間至，是謂天虛也，此謂天虛人虛也。又遇疾走恐懼，汗出於肝。肝為將軍之官，謀慮出焉。神位失守，神光不聚，又遇木不及年，或丁年不符，或壬年失守，或厥陰司天虛也，有白屍鬼見之，令人暴亡也。

已上五失守者，天虛而人虛也，神遊失守其位，即有五屍鬼干人，令人暴亡也，謂之曰屍厥。人犯五神易位，即神光不圓也。非但屍鬼，即一切邪犯者，皆是神失守位故也。此謂得守者生，失守者死。得神者昌，失神者亡。
